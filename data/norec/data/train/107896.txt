Willie Nelson «It Always Will Be»
(Lost Highway/Universal) 

Sørgmodig vakker 

Willie Nelson gir ut plater oftere enn John Carew sender iltre tekstmeldinger, og det er ikke helt enkelt å skille den berømte klinten fra hveten i skogen av meningsløse duett- og liveplater som 71-åringen gir ut for å tilfredsstille skattefogden. 

Men en gang sånn rundt hvert femte år glimter han til, og nå har han tydeligvis bestemt seg for å levere. 
Tittellåten er så sørgmodig vakker som bare country kan være og kan gå inn i Nelsons lange rekke av selvkomponerte klassikere. 
Ingen Nelson-plate uten duetter selvsagt, og både Norah Jones og Lucinda Williams er med på å heve nivået. 

Derfor må vi bare tåle at en usedvanlig masete og unødvendig versjon av Allman Brothers «Midnight Rider» utgjør feilskjæret på en ellers flott plate. 

ESPEN OLSEN LANGFELDT 
