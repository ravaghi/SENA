Spillanmeldelse:«Toy Story 3» 

Hvem hadde trodd at spillet basert på «Toy Story 3» skulle være så bra? 

Det er utrolig moro når spillutviklere virkelig gjør seg flid med et såkalt filmspill, fremfor å lage et halvgodt spinoff-produkt. 
I alle fall når vi er på tredje film i serien. 

Du kan velge om du vil spille som Woody, Jessie eller Buzz, og når som helst kan du bytte mellom disse karakterene. 
Woody er spesielt god på å kaste lasso, Buzz skyter med laser mens Jessie hopper og balanserer seg bort til de fleste steder. 

Du kan også velge om du vil spille i historiemodus eller boltre deg i den såkalte «Toy Box»-en. 
«Toy Box» er en diger ørken. 
Men det er ingen øde, kjedelig ørken. 
Det er en gedigen spillarena med småabsurde minispill av alle slag. 

Spillene går ut på alt fra å sprenge ut ansikter av fjellet med dynamitt, ri heseblesende ritt med Bullseye og lande fallskjermjegere på spesielle mål på bakken. 
Når du klarer minispillene får du mynter som du kan kjøpe nye leker for. 
Det går også an å kjøpe bygninger som man kan forme som man vil, i ekte Sims-stil. 

I historiemodus kan du velge steder fra filmen, for eksempel Andys Hus og Sunny Side. 
Her får du spesielle oppdrag, og når du klarer dem får du åpnet opp nye brett. 

Personlig syntes jeg det var mest morsomt i Toy Box-modus, der jeg bare kunne leke vilt i flere timer. 
Det er et uendelig antall minispill, og de er like morsomme som de er varierte. 
Spillbarheten er god, alt flyter som det skal, og universet er fargerikt og oversiktlig. 
Du har også mulighet for å gå inn i et lite teater, der du kan kose deg med snutter fra filmen. 

Pixar har en egen evne til å treffe både store og små med filmene sine. 
Så også i spill, virker det som. 
Det er lett å la seg sjarmere, når både humoren, musikken, grafikken og stemmene fra filmen er med. 

Når spillet i tillegg har så mye moro å by på, kan vi ikke gjøre annet enn å gi det en anbefaling. 
Dette spillet kan du med god samvittighet kjøpe til barna dine. 
Eller til familien, så kan dere samarbeide om oppgavene. 

PS: 
Også ute på PS3, PC, Wii, PSP og DS. 
Det er Xbox 360-versjonen som er testet. 
Filmen har premiere i Norge 27. august. 
