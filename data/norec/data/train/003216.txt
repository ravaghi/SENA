Planet Terror
Usmakelige splatterscener uavbrutt – og jeg elsker det! 

Planet Terror tråkker kraftig over streken. 
Ikke en eller to ganger. 
Ikke tre, heller. 
Den gjør det hele tiden! 
Den serverer usmakelige splatterscener uavbrutt – og jeg elsker det! 

Strålende søplefilm 

Dette er en strålende søplefilm som sjokkerer, forferder, morer og underholder meg såpass at gliset sitter påklistret lenge etterpå. 

Skal du se bare en actionkomisplatter i år, så må det nesten bli denne! 

Dette er den andre halvparten av Grindhouse-prosjektet til Quentin Tarantino og Robert Rodriguez. 
Førstnevnte har produsert, mens sistnevnte har skrevet og regissert Planet Terror. 
Og mye annet. 

Planet Terror er ekstremt voldelig. 

Faktisk er Rodriguez kreditert et titallsganger på rulleteksten, blant annet som sin egen kokk! 
Dette er en zombiefilm der et knippe kule mennesker må bekjempe en stadig større hær med levende døde, mens de forsøker å finne en motgift mot den spredende epidemien. 

Ekstremt voldelig 

Planet Terror er Ekstremt Voldelig med trykk på både E og V! 
Blodet spruter, kroppsdelene flyr og innvollene tyter ut. 
Det er så herlig overdrevent at det nærmere seg nivået i Peter Jacksons ultimate zombiefilm, Braindead. 
Og ingenting passer meg bedre! 

Jeg er en type fyr som liker mye av alt når det gjelder det meste her i livet, og Planet Terror gir meg full tilfredstillelse. 

Jeg kunne ikke ønsket meg bedre splatter enn dette. 
Det eneste overtrampet som ikke morer meg er en scene med et barn og våpen, men sitter du rulleteksten ut, finner du ut at det kanskje ikke er så ille likevel. 

Kule skuespillere 

Robert Rodriguez velger skuespillere akkurat som Quentin Tarantino. 
De må være kule. 
Og hvor kult er det vel ikke å få Michael Biehn til å være med? 
Helten fra The Terminator, Aliens, Tombstone og The Rock har ikke hatt en kul rolle på flere år, men når du ser ham her, vil du undre på hvorfor han ikke får flere. 

Nå ryktes det at han skal spille i James Camerons kommende film Avatar, så kanskje kan Biehns karriere få en ny sjanse. 

Det er flere kule folk i Planet Terror, som Freddy Rodriguez, Jeff Fahey, Michael Parks og Bruce Willis. 
Men filmen tilhører Rose McGowan, som spiller den (etter hvert) enbeinte gogo-danseren Cherry Darling. 

Tøff i trynet 

Hun er utstyrt med den beste dialogen og den beste gadgeten, et maskingevær festet til benstumpen. 
Jeg er sikker på at det finnes mange kjedelige mennesker som vil føle dette støtende, men det vil trolig aldri gå å se en film som heter Planet Terror, uansett! 

Det er meg en fornøyelse å melde at Planet Terror sparker ræv nesten like bra som 300 gjorde det. 
Er du tøff i trynet og barsk i barten, er dette noe av den beste underholdningen du kan få i år 
