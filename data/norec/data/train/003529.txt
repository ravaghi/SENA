Hannah Montana - The Movie
En halvannen time lang rosa drøm. 

Akkurat nå er jeg ikke Birger Vestmo, 38-årig mannlig filmanmelder. 
Jeg er Birga Vestmo, 10 år gammel skolejente. 
Jeg har sett ”Hannah Montana – The Movie”, og elsket hvert sekund av det. 

Jeg skjønner jo at filmen kunne vært bedre på en del punkter, men siden jeg er 10 år, bryr jeg meg ikke om det. 
Det viktigste er at Hannah Montana er gøy, er full av sang, dans, glamour og har en dæsj romantikk – og det har den! 

Hannahs karriere på spill 

Hannah Montana er altså superstjerne, men er også den hemmelige fronten som lar Miley Stewart (Miley Cyrus) være normal jente ved siden av. 

Nå synes imidlertid pappa Robby Ray (Billy Ray Cyrus) at det har blitt for mye Hannah og for lite Miley, og tar henne med til hjembyen i Tennessee for at Miley skal få beina tilbake på jorda. 
Der må hun foreta et vanskelig valg, som kan sette Hannahs karriere på spill. 

Et snev av noe ekte 

Hannah Montana kan på en side sees på som et velsmurt Disney-maskineri, som eksisterer for å vri mest mulig penger ut av tweensa, sånne 10 år gamle skolejenter som meg. 
Men på den annen side ville ikke figuren blitt en så stor suksess uten et snev av noe ekte som den unge målgruppen kan identifisere seg med. 

Selv om Miley Cyrus ikke er den beste skuespilleren, har hun en flott utstråling og en imponerende selvsikker fremtoning, som gjør henne til en heltefigur for småjenter verden over. 
Selv foreldrene deres kan nikke anerkjennende, for dette er et kjernesunt forbilde som er trygt å utsette døtrene for. 

En rosa drøm i 1,40. 

Regissør Peter Chelsom har gitt filmen en lekenhet og energi som smitter over på 10 år gamle skolejenter som meg. 
Det er som en rosa drøm som varer i en time og førti minutter. 

Det er mulig mitt 38 år gamle alter ego Birger Vestmo synes skuespillet stinker innimellom, at forsøkene på slapstick faller pladask, og at filmens klimaks dolker hele plottet i ryggen, men hva vet han? 

Jeg, Birga Vestmo, digger ”Hannah Montana – The movie” uansett, og skal se den minst 5 ganger til! 
Og jeg blir aldri lei! 
Hannah Montana for life! 
