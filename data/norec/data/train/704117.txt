Halden ligger fortsatt i USA
Fats Kaplin har spilt med folk om Tom Russell, Kevin Welch, Kieran Kane, Nanci Griffith og nylig Jack White. 
Nå tar han hånd om Hege Brynildsen fra Halden. 
Hun synger som om hun ble født i naboskuret til Dolly Parton, et sted oppe i Appalachia-fjellene. 
Stilmessig er det mye av Iris DeMent her. 
Vi snakker om naken og ærlig urcountry, der whiskyen er fienden og troen er redningen. 
Hege er en utmerket låtskriver og har en flott, klar stemme. 
Kaplin tar seg blant annet av felespillet, mens Gøran Grini har hånd om orgelet, Freddy Holm spiller mandolin, Rino Silden trakterer banjoen og Omar Østli er gitarist. 

En usedvanlig vellykket norsk countryplate – av det unorske slaget. 

Beste spor: 
"Healing hands", "I chose you", "I used to sing", "Tomorrow I'll be gone". 
