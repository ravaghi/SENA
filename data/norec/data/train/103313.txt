Steve Earle:«The Revolution Starts... Now!» 

(Artemis/Rykodisc) 

Sinna og engasjert, slik Earle mener enda flere amerikanere burde være. 

Steve Earle tilhører en edel gruppe kunstnere som tviholder på troen om at verden, eventuelt hjemlandet, kan reddes dersom man engasjerer seg. 
Derfor bruker han sin egen status og troverdighet for hva det er verdt i kampen om å opplyse sine medborgere om å ta i et tak. 
Revolusjonen starter nå, men den starter i enkeltmennesket, mener Steve Earle. 
Denne gangen har han tonesatt sine manifester bredt, fra knugende episk rock til mariachi-takter, alt i sitt sedvanlig rufsete, gitarbaserte lydbilde. 

«The Revolution Starts... Now!» er mer en viktig plate enn den er oppsiktsvekkende god. 
Men som alltid bærer den kvalitetsmerket Steve Earle. 
