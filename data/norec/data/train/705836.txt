Festlig og frekk showmann
Showmannen PT Barnums liv på 1800-tallet var litt av et eventyr. 
Filmen om sirkuset hans ham er en formelpreget og forutsigbar kosehistorie med tydelig moral. 

The Greatest Showman 

Sjanger: 
Biografisk drama/musikal. 
Nasjonalitet: USA 2017. 
Regi: Michael Gracey. 
Manus: 
Jenny Bicks, Bill Condon, Michael Arndt. 
Musikk: 
Justin Paul, Benj Pasek. 
Skuespillere: Hugh Jackman, Michelle Williams, Zac Efron, Rebecca Ferguson, Keala Settle, Zendaya. 
Lengde: 
1 time 44 min. 
Aldersgrense: 6 år. 

Når man skal lage en film om PT Barnum, som på 1800-tallet tjente en formue på å vise fram dverger, skjeggete damer og andre menneskelige kuriosa i sine kontroversielle show. 
Hvorfor ikke like godt også gjøre filmen til et spektakulært show? 

Det har Michael Gracey langt på vei lyktes med. 
«The greatest showman» er en fargesprakende, glitrende fest, full av moro og glede, fengende musikk og heftige danse- og showscener. 
Akkurat som i «Moulin Rouge» bygges en elegant bro mellom 1800-tallets sjokkerende freakshows og nåtidens kulturuttrykk i dans og musikk. 

Svindlersuksess 

Med sin sjarm og glatte tunge snor den fattige skreddersønnen Phineus Taylor Barnum seg opp og fram i verden. 
Og det er økonomisk desperasjon som får ham til å hyre inn alskens «misfostre» til sirkusshowet sitt. 
Hans markedsføringsteft og svindlernatur får showet til å fascinere hele verden etter hvert, til og med britiske dronning Victoria. 

Og Barnums ambisjoner vokser. 
Nå vil han fenge fiffen, som avskyr freakshowet hans. 
Selvsagt får han seg noen skikkelige lærepenger underveis. 

Barnum skal ha sagt: 
«Hvert minutt fødes en lettlurt tulling». 
Men også: 
«Den største kunst er å gjøre andre glade». 
Begge utsagnene passer den Barnum vi møter i filmen, i hver sin ende. 

Det beste er nok å nyte filmen uten å henge seg opp i hvorvidt den er biografisk korrekt eller ei. 
For den er laget for å glede, og samtidig gi oss en tankevekkende liten moralsk oppstiver. 

Flott skjeggdame 

Derfor er det synd at filmen følger en så forutsigbar og småsentimental formel at historien både føles velkjent og følelsemessig manipulerende. 

Originalmusikken, skapt av radarparet bak «La La Land», er jevnt over av høy musikalkvalitet, men med få unntak ikke ekstraordinær og uforglemmelig. 

Hugh Jackman er i sitt rette syngeelement som Barnum. 
Han tilfører sjarm, men ikke dybde til underholdningskongen. 
Mest fascinerende er Keala Settle som skjeggete dame og fantastisk sanger. 
