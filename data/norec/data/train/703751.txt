Alf Prøysen, også
Etter at vi er ferdig med å feire 200 år for Grunnloven 17. mai, skal vi 23. juli løs på 100-årsdagen for Alf Prøysen (1914-1970). 
Egentlig strekker feiringene seg over hele året, og to med den rette dialekten er nå ute med sin hyllest. 

Inger Lise Rypdahl og Viggo Sandvik har tidligere tolket Prøysen med forestillingen "Tango for to". 
Nå åpner de albumet med nettopp denne sangen, preget av sceneunderholdning. 
I det hele tatt skygger Sandviks tøysete Vazelia-bakgrunn for deler av platen. 
Rypdahl er bedre, men synger "Frida Tusenfryd" med drypp av ironisk distanse. 
De avslutter med "Sønnavindsvalsen". 
Grei nok, men jeg finner heller fram Eriksens versjon fra samlingen "Med blanke ark", utgitt til 80-årsjubileet. 

Beste spor: 
"Skaff meg en synder". 
