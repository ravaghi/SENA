Logitech FabricSkin Keyboard Folio
Robust omslag og tastatur for iPad 2/3/4. 

Konkurransen på nettbrettmarkedet tilspisser seg, og det er ikke lenger slik at 9 av 10 nettbrett som selges er iPad-er. 
På ett område ruler imidlertid iPad fortsatt stort, og det er på tilleggsutstyr. 

Og noe av det mest populære tilleggsutstyret er omslag, gjerne med integrert tastatur. 
For selv om skjermtastatur er en fin ting når man har blitt vant til det, er det ingen tvil om at man kan skrive langt raskere dersom man har et fysisk tastatur og behersker touch-metoden. 

Omslag med tynt tastatur 

Logitech er blant de aller største produsentene av slikt tilleggsutstyr til iPad, og vi har testet og omtalt en rekke slike løsninger tidligere. 
I dag har turen kommet til FabricSkin Keyboard Folio, et fargerikt omslag for iPad 2, 3 og 4 med en meget tynn tastaturplate: 

Assosiasjonene går mot Microsofts tynne tastaturomslag beregnet på deres Surface RT-brett, og det er ikke nødvendigvis noen dum ting. 

Utsiden består av et vevd kunststoff, vårt er rødt, men det finnes også i flere andre farger: 

Konstruksjonsmessig virker omslaget meget solid. 
Det er dessuten vannavstøtende, men ikke vanntett - det er fortsatt åpninger til blant annet høyttaler, lading, kamera og lydutgang. 
Selve tastaturplaten er hermetisk lukket, og tåler dermed fint veltede vannglass og kaffekopper. 

Enkelt og strømgjerrig 

Kommunikasjon mellom tastaturet og iPad-en skjer via Bluetooth. 
En magnet sørger for å holde brettet i posisjon, og samtidig aktiveres tastaturet: 

Brettet kan også legges helt ned over tastaturplaten når man ønsker å bruke skjermtastaturet: 

Da brytes Bluetooth-kommunikasjonen automatisk. 
Magneter sørger også i denne posisjonen å holde brettet på plass. 

Det innebygde, oppladbare batteriet skal holde i hele tre måneder mellom to ladinger, hvis tastaturet brukes i to timer hver dag. 

Hver tast stikker en liten millimeter over platen, og gir en markert respons når den blir trykket på, men bare en følelse, ikke noen lyd. 
F og J har pekefinger-opphøyning, og tastaturet innbyr derfor til å benytte touch-metoden. 

Fungerer bra 

Og det er relativt behagelig å taste på, og gir en bedre respons og skrivefølelse enn Surface-tastaturet, mener vi. 
Merk imidlertid at noen taster er små (for eksempel "de norske", enter- og slette-tasten), og tabulator og caps lock krever at du holder nede fn-tasten. 

Er du uheldig og trykker mellom tastene, kan du fort oppleve at det dukker opp flere tegn på skjermen. 
Piltastene fungerer heller ikke alltid til å skrolle i dokumenter, så vi vil ikke karakterisere dette som noen 100%-løsning. 
Med litt trening fungerer det imidlertid meget bra. 

Konklusjon 

FabricSkin Keyboard Folio kombinerer en robust beskyttelse med en bra tastaturløsning for iPad. 
Den største ulempen er imidlertid vekten, mener vi. 
Den blir nærmest doblet - til 1,2 kg. 
Mange nye PC-er veier mindre enn det, spesielt dem med skjermstørrelse mellom 10 og 12 tommer. 

Logitech FabricSkin Folio iPad 2/3/4 (Nordisk) 
