TNT fremstår som en sliten arbeidshest på sitt comeback-album
På plate nummer tretten har bandet med seg enda en ny vokalist. 

ALBUM: 
«XIII» er - ikke overraskende, de norske hardrock-veteranenes trettende studioalbum. 
Og for en reise det har vært - på godt og vondt. 
Enkelte vil nok hevde at det har vært mest av sistnevnte kategori de siste årene. 

Bandets viktigste og mest anerkjente vokalist, Tony Harnell, har vært inn og ut av bandet som en jojo i et drøyt tiår nå. 
Og de fleste har vel etter hvert begynt å anse dagene til TNT som talte. 

Men hovedpersonen(e) vil det ikke helt slik. 
Gitarfantom og låtskriver Ronni Le Tekrø og makker Diesel Dahl har vendt snuten mot Spania og hentet opp nok en ny vokalist. 
Nå er det Baol Bardot Bulsara som har fått æren av å håndtere mikrofonen i den legendariske gruppen. 

Om det har vært lurt eller ei kan nok diskuteres. 
Vokallikheten til Tony Harnell er påfallende og tidvis imponerende, men slaget er ikke vunnet der. 
Det er låtene det står og faller på og kvaliteten i så henseende er diskutabel. 

Første smakebit, «Are You Ready For Some Hardrock», fremsto som en øvelse i puddelrock-klisjeer og selv om den står seg bedre i albumsammenheng, så kommer man ikke unna at den er farlig tett på parodien. 

Tekrø er fortsatt en av sjangerens mest særpregede gitarister med et unikt øre for gode og identitetssterke melodier. 
Og det kommer noen lysglimt her og der. 
Småeksperimentelle «Not Feeling Anything» er et godt eksempel på at TNT fremdeles kan lage hardrock med snert. 
«Where You Belong» er så dramatisk og pompøs at det nesten bikker over i det komiske, men på et eller annet underlig vis fungerer den nesten musikal-aktige låten på et litt sånn guilty pleasure-aktig vis. 

På motsatt side er det mange av de alternative innslagene som ikke tåler dagslys.. 
«Fair Warning» høres ut som de har forsøkt å samle all verdens hardrock-floskler tre minutter, mens «17th of May» er mer absurd enn besnærende. 

Da er det bare tiden som kan vise om det er nok til å holde den gamle arbeidshesten på marka. 
