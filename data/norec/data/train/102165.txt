Plateanmeldelse:Mikal Cronin - «MC II» 

Et sitronhode for nåtiden. 

ALBUM: 
INDIEROCK Mikal Cronin «MC II» (Merge/Tuba) Mye ståhei rundt denne surfkaren fra California om dagen, såpass mye at man tar seg i å stusse ved første lytt på hans tredje soloalbum - er ikke dette veldig straight musikk til å få så tung hype? 

Vi må antagelig tilbake til Evan Dando og hans Lemonheads for å finne et tilsvarende tilfelle, 20 år tilbake i tid. 
Men Cronin har mer til felles med Dando enn som så, nemlig et fenomenalt øre for praktfull kraftpop, marinert i den søteste fuzz, og sunget med sympatisk, hjertelig stemme. 

Det er nok støy, driv og melodi til alle som vil ha. 
Spennende kan det også være, som i den strykergjestede avslutningen på «Change». 

«MC II» er ikke en plate som vil forandre noe som helst, annet enn å spre ettertrykkelig lykke. 
Bragd god nok, det. 

BESTE LÅT: 
«I'm Done Running From You» 
