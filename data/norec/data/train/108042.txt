We:«Smugglers» 

(Nun/Sonet) 

«Smugglers» er en kosmisk triumfferd - med hjertet i syttiårene, men hodet i 2004. 
Kanskje aldri tidligere har rytmene vært tyngre og riffene vært seigere i norsk hardrock-historie enn det Oslo-kvartetten serverer her under kyndig veiledning fra sin Queens Of The Stone Age-relaterte medprodusent Chris Goss, som har gitt lydbildet en dynamikk som altfor få norske rock-plater har. 
Og jeg våger påstanden; «Smugglers» overgår beslektede Queens Of The Stone Ages siste suksess, «Songs For The Deaf». 

Gutta er mer utadvendte enn før og har virkelig brukt hele paletten her; åpningslåtene «Cosmic Biker R'N'R» og «Sulphur Roast Stomp» har en eksplosivitet som får deg til å måpe, «Catch Electrique» er en fandenivoldsk - i denne sammenheng - pop-låt, stoner-innflytelsen er ivaretatt på «Crawling Out Of The Wreckage», mens rytmene vasser i seig, deilig riff-sement på «Wroom». 

Gitarriffet på den monumentale tittellåten er klassisk gåsehud-fremkallende og Thomas Felberg synger med en fylde han ikke har vært i nærheten av tidligere. 
Innimellom drysser We på med sin sedvanlige kosmos-flørt i låter som «Sassy Zazie» (en ballade!), «Lucid» og ikke minst avslutningen «On The Verge To Og». 

Tar ikke denne platen pusten fra deg, skal du jaggu være godt trent... 

PS! 
I salg fra 13. september. 
