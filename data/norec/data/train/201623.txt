Motorola Defy
Dette er årets strandmobil. 

Mister du en iPhone 4 i gulvet, kan den knuse. 

Mister du en HTC Desire S i sanden, kan korn snike seg inn og skape alvorlig trøbbel. 

Mister du en Samsung Galaxy S II i vannet, kan du bare begynne å gråte. 

Men slenger du en Motorola Defy i gulvet, før du graver ned den i sanden og så hiver den til sjøs, kan du bare glise. 

Innholdsfortegnelse: 
Sort klumpTøff amerikaner på strandaDet innvendige som tellerOpp og nedturerDårlig kamera, bra batteriIkke for alle 

Sort klump 

Defy er også den første Motorola-telefonen på det norske markedet på mange år. 
Selskapet har kommet og gått, og var sist i Norge i 2008. 
Defy blir den første i rekken av mange nylanseringer her til lands, og for en start. 

Her får du en Android-telefon for skarve 2.500 kroner som er helt unik i dagens marked. 
For jo smartere telefonene blir, jo mer pinglete blir de. 
Akkurat som oss mennesker. 
Defys oppdrag er å endre dette. 

Designet er enkelt. 
Du får en sort, firkantet klump, med de obligatoriske knappene man kjenner fra andre Android-telefoner. 
Defy er dermed ikke den kjekkeste karen på markedet, selv om han er den sterkeste. 

USB-inngangen og inngangen til høretelefonene er beskyttet av gummikorker, og de fysiske knappene er også godt innpakket. 
Dette betyr at den blir litt knotete å bruke, men det er et nødvendig onde om man vil ha en kraftplugg som denne. 

Tøff amerikaner på stranda 

Defy er IP67-sertifisert. 
Tallet indikerer at den skal være helt støvtett og vanntett ned til én meter. 
I tillegg skal den være støtsikker, og med Gorilla Glass lar den seg ikke ripe opp uten videre. 

Selv sier Motorola at den kun er "water-resistant". 
Men vi tok med telefonen til Huk i Oslo for å selv teste hvordan den takler skikkelig strandutfordringer. 

Vi holdt den blant annet under vann mens vi spilte Fruit Ninja, og fruktene fortsatte å fly. 
Men skjermen hørte ikke på fingrene våre, så det ble lite reell undervannsspilling. 

Også kameraet fungerer under vann. 
Det er ikke lett å ta undervannsbilder når skjermen nekter å adlyde, så det hadde vært gunstig med en fysisk kameraknapp. 
Men det var ikke noe problem å filme havlivet om man startet opptaket over vannflaten. 

Da Defy poserte for fotografen, gravde vi den ned i sanden. 
Også dette taklet den amerikanske råtassen. 
Da vi åpnet den opp etter den strabasiøse strandturen fant vi både vann og sand under batteridekselet, men ikke mer enn hva vi raskt kunne vaske vekk. 
Amerikaneren slet litt på grunn av kulden, men i løpet av bussturen tilbake til sentrum var han i full form igjen, som om ingenting hadde skjedd. 

Samtidig bør vi påpeke at Motorola ikke oppfordrer brukerne til å være like tøffe mot tøffingen som vi var. 
Den skal tåle en vannsprut og litt sand, men dette er ikke en "undervannsmobil". 
Selv amerikanske plugger har sine grenser. 

Her kan du se alle de tøffe prøvelsene. 
Vi advarer teknofile nordmenn mot sterke scener. 

Det innvendige som teller 

Defy imponerer når det gjelder fysikk. 
Men det hjelper ikke med muskelmasse om man ikke har noe i hodet, når man er på utkikk etter et lengere forhold. 

Og som muskelbunter flest imponerer ikke Defy på det intellektuelle planet. 
Dessuten kom modellen på det amerikanske markedet allerede 1. oktober i fjor. 
Men med tanke på prisen blir vi slett ikke skuffet heller. 

Tekniske spesifikasjoner, Motorola Defy 

Skjermstørrelse: 3,7" Skjermoppløsning: 
480x854 piksler Skjermtype: 
S-TFT LCD med Gorilla Glass Prosessor: 800 Mhz TI OMAP3630-800 Grafikk: 
PowerVR SGX 530 Innebygd minne: 2 gigabyte (rundt 1,2 ledig) Minnekort: microSDHC opptil 32 gigabyte (2 gigabyte inkludert) Android-versjon: 
2.2.2 (Froyo) Kamera: 5 megapiksler med LED-blitz Videoopptak: 
VGA (640x480 piksler) FM-radio: 
Ja, med høretelefoner som antenne Utganger: 
MicroUSB for lading og dataoverføring og 3.5 mm for høretelefoner WiFi: 
802.11 b/g/n 3G: 
HSDPA 7.2 Mbps Bluetooth: 
Stereo Bluetooth Class 2, Version 2.1 + EDR Mål: 59 x 107 x 13,4 mm Vekt: 118 gram Batteri: 
1.540 mAh Pris: ca 2.600 kroner 

Opp og nedturer 

Innmaten er ingenting å rope hurra for, men holder i massevis for en mobil i en såpass lav prisklasse. 

Og den biter ikke over mer enn den kan svelge. 
Android 2.2 med Motorolas Blur-skall glir overraskende pent avgårde. 
På toppen av Android har de lagt til flere kjekke funksjoner, som egne widgets, nettradio i musikk-appen og DLNA-støtte. 
Det betyr at man kan se bilder og video samt høre på musikk fra telefonen på dingser som Xbox 360 eller den nye TV-en din. 
Det fungerer strålende når du først får det opp å gå, men videoformatet støttes ikke på Xbox. 

Man får også med diverse programvare, som blant annet Swype-tastatur med norsk språk. 
Her skriver man ved å sveipe fingeren over bokstavene i stedet for å trykke, og det krever øvelse før man blir en skikkelig sveiper. 
I løpet av vår tid med Swype fikk vi det ikke til å føles naturlig og tidsbesparende, men artig var det. 

Prosessoren er ikke superrask, men har taklet alle utfordringer vi har hevet på den. 
Grafisk krevende spill som Reckless Racing kjører glatt, og Youtube-filmer i høy oppløsning fungerer strålende. 

Det som derimot er langt fra strålende er tilkoblingsmulighetene, selv om det er mange av dem. 
Vi har hatt store problemer med å bare få ut bilder og video fra minnekortet, og får ikke Motorolas eget synkroniseringsprogram Motorola Media Link til å fungere. 
Heller ikke Phone Portal, som skal la deg administrere telefonen via wifi i nettleseren, får vi kjørt. 
Tross mange forsøk på flere maskiner, nettlesere og nettverk. 

Vi har også opplevd flere krasj med vår modell. 
Noen ganger nekter kameraet å åpne seg, andre ganger starter telefonen seg selv på nytt. 
Dette bør være unødvendig på nye telefoner, men skjer heldigvis ikke ofte. 

Bilder av Android-versjonen på Motorola Defy: 

Dårlig kamera, bra batteri 

Du bør ikke belage deg på å ta årets feriebilder med denne doningen. 
Å få fokus innendørs er knotete, og det er til tider ren gambling om bildene blir skarpe eller ikke. 
LED-blitzen kan slå begge veier; den lyser opp mørke omgivelser inne, men kan også vaske ut bleke fjes. 
Utendørs i godt lys blir bildene helt greie, men ofte mørke, og plasserer seg så midt på treet som mulig. 

Videokvaliteten er også vanskelig å beskrive som annet enn "helt grei". 
Men det at man faktisk kan filme litt under vann – eller kanskje mer aktuelt; i vannskorpen – kan være en morsom mulighet sommerstid. 
Selv om telefonen altså ikke skal tåle dette over lengre tid. 
I skibakken på vinteren kan det også være fint å ha video- og fotomuligheter som tåler fukt. 
For ikke å snakke om i høstregnet. 

Til gjengjeld kan du ta mange bilder før batteriet går tomt. 
Batteriet på 1.540 mAh varer godt over en dag med hyppig bruk, og Motorolas Blur har funksjoner for å spare inn enda mer batteritid om du ikke har laderen tilgjengelig. 

Under kan du se noen bilder vi har tatt med kameraet. 
Og her er ett i fullformat. 

Ikke for alle 

Motorola Defy er billig å regne i dagens marked. 
Dermed har ikke modellen de råeste spesifikasjonene, og er dessuten heller ikke splitter ny. 

Det betyr at du ikke kan vente deg ytelse og funksjoner som du for eksempel får av Samsung Galaxy S II. 
Men denne koster også 4.500 kroner; nesten den dobbelte av Motorola Defy. 

Til gjengjeld kommer Defy til å vare mye lenger. 
De tekniske spesifikasjonene blir mer og mer utdatert for hver dag som går, men når kameraten din med Galaxy S II får riper i glasset og fukt etter en strandtur, vil du med din Defy le rått hele veien til banken, med god råd til en is på veien. 

Er du ute etter det nyeste og heftigste, er altså ikke Defy noe for deg. 
Men er du ute etter noe som vil vare, en telefon du ikke trenger å behandle med silkehansker, som samtidig duger til det aller meste uten å ødelegge feriebudsjettet, er Defy helt unik. 

Og det i seg selv skal den ha honnør for. 

Motorola Defy Plus 
