Angel Olsen:Herlig rotekasse 

Selv sangene som ble til overs, er flotte. 

Angel Olsen: 
"Phases" (Jagjaguwar/Playground) 

30 år gamle Angel Olsen har tre album bak seg. 
Nå samler hun opp b-sider, demoer og annet fra årene som har gått. 

Hun åpner sterkt med "Fly on the wall", utgitt i forbindelse med en pengeinnsamling på Bandcamp. 
En flott sang, avløst av støyrockende "Special" fra opptakene til fjorårets album "My woman". 

Senere får vi nakne versjoner av Springsteens "Tougher than the rest" og Roky Ericksons "For you". 

"How many disasters" og "Sans" er hjemmeopptak som ikke skal ha vært gitt ut før. 
De støtter seg bare på Olsens gitar og stemme, og som fansen vet: 
Det holder i lange baner. 

Den Chicago-bosatte sangeren fra St. Louis er noe av det beste som har rammet indierocken. 
Hun avslutter med "Endless Road", som Hoyt Axton sang i en gammel episode av "Bonanza". 
Hjerteskjærende vakkert. 

Beste spor: 
"Fly on your wall", "Sweet dreams", "California", Endless road". 
