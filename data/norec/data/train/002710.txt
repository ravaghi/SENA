Engasjerende eksentriker
Neneh Cherry fengsler og fillerister i samarbeid med RocketNumberNine. 

Det er vanskelig å fatte at Neneh Cherry fylte femti år i mars. 
Med sine to siste album, som har rommet samarbeid med henholdsvis jazztrioen The Thing og Four Tets Kieran Hebden, har den modne artisten utforsket og flyttet sine egne musikalske rammer. 
Resultatet har vært sterkt, og langt mer eksentrisk enn den funky r&b-en hun ble kjent for da hiten "Buffalo Stance" og albumet Raw Like Sushi så dagens lys i 1989. 

Etter å ha holdt en lav profil i lengre tid har svensken de siste åra gjenoppfunnet seg selv. 
I tillegg til de nevnte utgivelsen har hun stiftet bekjentskap med den progressive, britiske elektronikaduoen RocketNumberNine, som også er hennes selskap på Øya fredag kveld. 

I løpet av drøyt tre kvarter spiller de seg gjennom store deler av materialet fra årets Blank Project. 
Og det med stort hell. 
Tittellåta åpner konserten på basstungt, progressivt vis, Neneh spytter infernalsk budskapet ut. 
Hun viser en langt større tilstedeværelse i musikken enn hun gjorde på by: 
Larm sammen med samme musikere for noen år siden, og sjarmerer og engasjerer publikum på ektefølt vis. 

De to musikerne gir henne all backing hun trenger, og konserten beveger seg ustanselig fra det minimalistiske til det maksimalistiske. 
I ett øyeblikk synger hovedpersonen silkemykt, i det neste bryter hun ut i utagernde dans. 
Det er funky og det er seigt. 
Mellom låtene snakker hun avslappet og fullt av kjærlighet til de fremmøtte i teltet. 
Bassen kjennes i kroppen, lys og røyk bidrar til det fengslende og filleristende uttrykket. 

Under "Out Of The Blue" er det naturlig å håpe at Robyn, som er samarbeidspartner på låta og som spiller på samme festival noen timer senere, skal dukke opp. 
Det gjør hun ikke. 
Heldigvis har Neneh så mye råskap i seg at låta ikke lider av den grunn. 

Etter kun å ha spilt materiale fra sitt siste album avslutter Neneh Cherry og RocketNumberNine med en ny, oppdatert versjon av "Buffalo Stance". 
Det beste av den gamle og den nye Neneh Cherry forenes - og dét er en kombo av de sjeldne. 
