Det mytiske opphavet til kung fu
En helt usedvanlig vakker og gjennomført film om den moderne kung fus' opphav. 
Dog aller mest aktuell for de litt spesielt interesserte. 

Dette er egentlig en slags biografi om Ip Man, legendarisk kung fu-mester og læremesteren for Bruce Lee, det myteomspunnede og tidlig døde ikonet, som er den mest sentrale personen som brakte kung fu til Vesten - i alle fall til Vestens underholdningsindustri. 

Ip Man (1893 - 1972) kom fra det gamle kinesiske klansystemet, gjennomlevde store prøvelser gjennom den brutale japanske okkupasjonen av Kina - og endte til slutt som grandmaster og i Hong Kong. 

Denne biografien om ham mer enn streifer de historiske hendelsene. 
Mens en del av de mer kampsport-interne tingene nok vil gå de aller, alle fleste hus forbi - selv om de er godt integrert i den «sannheten» som fortelles her. 

Mangt og mye i denne filmen må forresten kalles «poetiske sannheter». 
For man kan jo ikke lage en film som dette uten å vie kampsporten selv og dens fantastiske koreografi adskillig plass. 

Det er her filmens kvaliteter virkelig ligger: 
Stil, skjønnhet, voldsestetikk av den makeløse sorten, utrolig vakkert og effektivt fotografert, ofte satt inn i nokså spesielle sammenhenger: 
Det mest bemerkelsesverdige foregår enten i silene regn eller i fallende snø. 

Det er eksplosjoner av følelser, kunnskap og ære, kraftfullt og utsøkt estetisk. 
For, som det sømmer seg disiplinerte Østens mennesker: 
Det er kun gjennom actionen uttrykkene blir sterke. 
Alltid ellers er menneskene behersket, jevne og nesten uttrykksløse. 
Dog uten at man et øyeblikk er i tvil hva som foregår. 

De som søker en ren actionfilm vil muligens både bli skuffet og havne i en smule villrede av denne filmen. 
Alle andre som er interessert i en sansbar, bakenforliggende historie og mentalitet rundt et - tross alt - såpass sært fenomen som østlig kampsport, vil finne en virkelig utsøkt rik kilde. 

Det skjer ikke ofte. 
Men dette er faktisk action som art-film. 
Eller art-film som action. 

Sjeldent og utsøkt! 
