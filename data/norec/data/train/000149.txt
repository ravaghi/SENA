True Blood S06 E01-02
Noen er blitt litt tannløse, andre tror de er en gud, men vampyrene er uansett tilbake i en ny sesong blodig TV-drama! 

Anmeldelsen er basert på de to første episodene: 
En vampyr med gudekomplekser, nakenhet, trekantsex og maktkamp - også blod da, masse blod. 
True Blood er tilbake i den sjette sesongen av serien, men de to første episodene av sesongen biter ikke like hardt som før. 

Vi har sett så mye merkelig i løpet av de fem årene serien har gått at ingenting overrasker lenger, og dermed mister True Blood sjokkfaktoren som har vært viktig for serien tidligere. 

Ingen lever evig 

Terroristangrepene som ødela True Blood-fabrikkene i forrige sesong, har ført til at det er svært lite av det falske blodet i omløp. 
Dette betyr at vampyrene har begynt å gå amok i buffeen og guvernøren i Louisiana erklærer derfor krig mot vampyrpopulasjonen i staten. 

Plutselig har ikke vampyrer rettigheter lenger, menneskene begynner å slå tilbake, og denne gangen har de fått bedre våpen! 

Guvernør Creighton Burrell, spilt av Arliss Howard, har ordna våpen som kunne ha vært henta fra en av Blade-filmene, og for første gangen i sin eksistens begynner vampyrene å bli redde for de som står hakket ned på næringskjeden. 
Og bare for å ha det på det tørre, så er selvfølgelig alt som kan relateres til Blade veldig tøft. 

Arliss Howard er god i rollen som krigshissende guvernør, som også har flere sider enn man først tror. 
Det blir interessant å følg med på hans utvikling som rollefigur i serien. 

Se traileren for sesong 6 her: 

"Billith" - vampyrenes frelser 

Etter at han drakk blodet til alle vampyrers mor Lilith, i siste episode av sesong fem, eksploderte Bill, før han gjenoppstod fra de døde fra en en blodpøl på gulvet. 

I denne sesongen viser det seg at hans gjenoppstandelse har gjort ham til en slags supervampyr som har telekinetiske evner, som kan overleve nesten hva det måtte være, og som kan se fremtiden. 

Etter at han ble en troende mann i forrige sesong, gjør ikke akkurat hans nye evner troen svakere, og Bill tror at han er blitt til en gud. 
Det er lenge siden jeg begynte å bli lei av Bill og begynte å heie på Eric i trekantdramaet med Sookie, og når Bill nå attpåtil får gudekomplekser oppå det hele, blir det litt mye for meg. 
Jeg håper at Bill kommer seg rimelig fort ned på jorda igjen. 
Det ser imidlertid mørkt ut fordi Lilith kommer til Bill i et syn og utnevner ham til “den eneste som kan redde oss”. 

Så “Billith” er kanskje ingen gud, men en slags vampyrenes Jesus må vi kunne si at han er! 

Sookie og Jason sin del av historien i denne sesongen så langt liker jeg bedre, for vi får endelig noen svar om hvem Warlow, vampyren som drepte foreldrene til Jason og Sookie, er. 

Jason blir også overrasket av nyheten om at han, i likhet med Sookie, har en god fe som passer på ham. 
Feen er en knudrete gammel kar som heter Niall, som spilles av Blade Runner-legenden Rutger Hauer, og med sine vittige og småfrekke kommentarer er Niall et herlig tilskudd til rollelista. 

For mange blodige tårer 

Av flere årsaker ble den sjette sesongen av True Blood kuttet fra 12 til 10 episoder og dermed har serien mindre tid enn vanlig til å fortelle historien på. 

Derfor blir jeg litt bekymret når den to timer lange sesongpremieren og den andre episoden av sesongen omtrent bare dekker én dags handling i serien. 
Tempoet i de to første episodene er tregt og serien bruker mye tid på småkrangling mellom Erics protesjé Pam og søsteren hans Nora. 

Pam, som tidligere var den tøffeste vampyrdama i byen, bruker nå mesteparten av de tre timene jeg har sett til å sutre over den “irriterende søsteren” og gråte noen blodige tårer over at Eric ikke setter pris på henne. 

Hva skjedde med den beinharde vampyren som ikke lot seg pille på nesa av noen? 
Det er mulig manusforfatterne med dette prøver å gi Pam litt mer dybde, men det mislykkes og jeg håper Pam slik vi kjenner henne kommer tilbake iløpet av sesongen. 

Religion og politikk og sånn 

I forrige sesong av True Blood fikk serien et politisk aspekt, noe som fungerte veldig godt og ga handlingen mer dybde. 

I sesong seks tas dette videre, men denne gangen blir det kanskje litt overtydelig. 
Guvernøren av Louisianas voldelige og diskriminerende anti-vampyr politikk blir sammenlignet med sørstatenes voldelige og rasistiske historie, og det ser ut til at serien også kommer til å trekke paralleller til holocaust. 

Det kan bli litt for dumt, men når det er sagt er det spennende at serien har gjeninnført større gnisninger mellom vampyrer og mennesker, siden det tilfører serien et ekstra spenningselement. 

Og hvis tempoet i sesongen får opp farta litt, Pam får tilbake ryggraden sin og Bill faller ned fra sin høye hest, så blir det bra det her, men så langt har starten på sesong seks vært litt for tam. 

NRK3 sender tre episoder av True Blood i uka. 
Du ser serien tirsdag, onsdag og torsdag på NRK3 og når som helst hos HBO Nordic. 
