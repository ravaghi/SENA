Dette er hva vi kaller sjelden vare
Tredje generasjon Mercedes-Benz B-klasse tar den kjente oppskriften fra forgjengeren og forbedrer den, med kraftig oppdatert teknologi. 

Det er allerede gått over 13 år siden vi kjørte den første fleksibilen / flerbruksbilen fra Mercedes-Benz, som kledelig nok var blitt døpt B-klasse. 
Den plasserte seg dermed mellom lille, rare A-klasse og mellomstore, klassiske C-klasse. 

Generasjon to kjørte vi høsten 2011 og Mercedes bekreftet dermed at de var kommet for å bli i MPV (familiefrakter)-segmentet. 
Og nå, vel sju år seinere, har vi hatt anledning til å kjøre en ny generasjon B-klasse for tredje gang. 
Det er blitt tradisjon … 

Prioritet til det praktiske 

Vi er blant dem som synes det er synd at ikke flere med behov for familiebil går mot den dominerende SUV-moten og anskaffer en flerbruksbil. 
Det er utvilsomt de mest praktiske familiefrakterne på markedet, kanskje med unntak av de varebilbaserte kjøretøyene som for eksempel VW Multivan, Opel Vivaro eller Peugeot Traveller. 

En klassisk SUV er en mindre praktisk bil, men det skal sies at det har dukket opp en nyere kategori som kan kalles en krysning mellom SUV og MPV, som de ganske store Peugeot 5008 og Skoda Kodiaq. 

Men B-klasse tilhører i utgangspunktet det klassiske kompakt-MPV-segmentet, som en premium-aktør i en bilklasse som på 90-tallet ble grunnlagt av Renault (Scénic) og Opel (Zafira). 
Da er det naturlig at bilen bedømmes i stor grad ut fra kriterier som plass, fleksibilitet og andre praktiske hensyn. 

BMW og Mercedes toppet i 2017 

Som nevnt er ikke flerbruksbiler generelt salgsvinnere her i landet. 
Unntakene har vært nettopp premium-merkenes modeller. 
BMW kom seinest inn i klassen med en - eller rettere sagt to - modeller, og var toppselgeren i 2017 med hele 2.270 biler - hvorav 2171 Active Tourer som ladbar hybrid. 
7-seteren Gran Tourer er marginal. 

Og B-klasse var nest mest solgte flerbruksbil i Norge i 2017 med 1.707 registreringer. 
Mercedes og BMW dominerte dermed MPV-klassen, for tredjemann, Ford S-Max, fikk 812 registreringer. 

Forklaringen er i stor grad elektrifisering. 
For om BMWs storselger var en ladbar hybrid, var B-klassesalget i all hovedsak elbilen B 250 e. 
Den er ikke lenger i salg i 2018, og dermed har antall registreringer av utgående modell stupt i år - per 31. oktober var kun 138 biler registrert. 

Mangler strøm 

Med andre ord kommer ikke nye B-klasse til dekket bord - her står nemlig ingen elektrifisert versjon på programmet per i dag. 
Testbilene vi har prøvd er en bensin- og en dieselutgave. 

Ny B-klasse betyr ny design. 
I hvert fall i detaljene, for den generelle formgivningen er beholdt. 
Linjeføringen er imidlertid noe mer dynamisk, med en strammere front med smalere lykter, og en akselavstand som er strukket noe i forhold til utgående B-klasse - 273 centimeter nå mot 270 tidligere. 
B-klasse er nemlig basert på samme plattform som den ferske A-klassen, som vi prøvekjørte tidligere i år. 

Ellers er bilen bare litt lengre og litt bredere enn før - og fire millimeter lavere. 
Det gir kompakt størrelse fortsatt - B-klasse er 442 centimeter lang, 180 bred og 156 centimeter høy. 

Samme plass - mer fleksibel 

Hva skjer så med plassforholdene innvendig? 
Ikke så mye - og bagasjerommet har faktisk krympet noe i minimum-volum - men avhengig av om baksetet er i fremre eller bakre posisjon, vil det kunne varieres mellom 455 og hele 705 liter - da vil også seteryggen være justert til en brattere vinkel. 

Det justerbare baksetet var ikke tilgjengelig på testbilene, men vil være tilgjengelig fra medio 2019. 
Det kan da skyves 14 centimeter i lengderetningen. 
Det kan for øvrig deles i tre partier i forholdet 40:20:40 - praktisk for eksempel for å laste lange gjenstander i midten. 

Det er grei benplass og god klaring for hodet også for voksne på 190 centimeter, selv med tilvalget panoramatak. 

Ekte Mercedes 

Premium-følelsen man forbinder med Mercedes-Benz kommer for fullt bak rattet i B-klasse. 
Det er ikke rart, for her finner vi de samme nye og moderne løsningene som ble introdusert med A-klasse og som legger listen svært høyt i denne klassen. 

Det betyr premium-nivå på finish og materialvalg og generell kvalitetsfølelse, og ikke minst muligheten for å utstyre B-klasse med det siste innen multimedia, kommunikasjon og smarte assistanseløsninger, formidlet via gedigne digitale displayer i dashbordet. 

Det gedigne rattet er av samme type som i Mercedes-flaggskipet S-Klasse, og inneholder også all betjening for fartsholderen. 
Distronic-hendelen er altså blitt borte. 
B-klasse kan for øvrig nå også utstyres med HUD (head-up display), for første gang, noe testbilene var utstyrt med. 

Prate med bilen 

Testbilene var utstyrt med det mest avanserte av denne teknologien og instrumentpanel og skjermen som fungerer som grensesnitt mellom fører og bil, gir et vell av muligheter. 
Systemene betjenes enten med fingrene rett på skjermen i midten, ved å bruke et stort berøringsfelt på midtkonsollen som brukes til skriving, scrolling, forstørring og forminskning, eller ved å bruke betjeningen på rattet. 

Eller man kan snakke til bilen og få svar, enten du spør om hvor nærmeste servicestasjon eller pizzarestaurant er, eller hvor mange innbyggere det er i USA. 
Stemmekontrollen i MBUX 
(Mercedes-Benz User Experience) -systemene fungerer som i A-klasse, der vi testet den i sommer. 

Se vår video fra den testen under. 

Vi prøvde også den såkalte Energizing-pakke Plus, der den adaptive komfortstyringen setter sammen klimaregulering, stemningsbelysning, musikk og sittekomfort til oppkvikkende eller avslappende programmer på flere minutter. 

For å unngå tretthet i ryggen på lengre reiser, vil for eksempel systemet med ujevne mellomrom endre ørlite grann på vinkel på sittepute og seterygg, så man endrer sittestillingen og dermed muskelbelastningen. 

Fem motorer 

Og under panseret - hva finner vi så der? 
Jo - Mercedes har valgt et ganske moderat motorprogram for B-klasse og selv om man kan velge AMG-pakke med sporty detaljer, har ikke Mercedes sportslige ambisjoner med denne bilen, noe som for så vidt er greit for denne typen bil. 

Og per i dag er det altså ingen ladbar versjon tilgjengelig. 
På spørsmål om denne vil komme som elbil, er svaret unnvikende - men det svares at det på et seinere tidspunkt vil komme et elektrisk alternativ i kompaktklassen. 

Bensin: 
B 180 og B 200, begge med 1,3-liters turbo bensinmotor, i kombinasjon med 7-trinns dobbelkløtsjgirkasse (7G-DCT). 

Diesel: 
B 180 d (1,5-liters OM 605-8-motor på 116 hester) og det som er vår favoritt - den ultramoderne dieselmotoren OM 654, kjent fra C-klasse, som nå sitter - på tvers - i B-klasse i B 200 d (150 hestekrefter) og B 220 d (190 hester). 

Ifølge Mercedes tilfredsstiller denne motoren allerede nå de strengeste europeiske utslippskravene Euro 6d, som ikke trer i kraft før 2020. 

Bensin og diesel på prøve 

Vi prøvde bensinversjonen B 200 og dieselutgaven B 220 d. 

Den lille bensinmotoren har en maksimal effekt på 163 hestekrefter, hvilket skulle holde fint i denne bilen, som veier mindre enn 1,5 tonn. 
250 newtonmeter er dessuten tilgjengelige fra ganske lavt i registeret - ved 1620 omdreininger. 

Kraftoverføringen via 7-trinnsautomaten tar seg av å holde styr på kreftene, og vi lærte oss etter hvert å være behersket på gassen, for blir belastningen høy, drar den langt på girene og oppleves masete og på grensen til støyende - hvilket ikke kler de raffinerte omgivelsene i bilen. 

Det kan nok likevel oppleves som noe som skurrer litt i denne versjonen, for eksempel når man skal foreta kjappe forbikjøringer. 

Utmerket diesel 

Da opplevde vi den bjørnesterke tolitersdieselen atskillig mer behagelig, både i lydbildet og i kraftutfoldelsen. 
Den er dessuten kombinert med en ny og utmerket 8-trinns DCT-kasse. 

Så har den også en god del mer av både effekt og trekkraft - med sine 190 hester og 400 newtonmeter greier den 0 til 100 på 7,2 sekunder og gjør de fleste forbikjøringer eller påkjøringer fra sideveier, til en lek. 

Komfortabel og godmodig 

Kjøreopplevelsen ellers, uansett versjon, preges - som man forventer av en Mercedes-Benz - av svært god kjørekomfort. 
Verken korte eller lange ujevnheter utgjør noen utfordring for denne bilen, særlig med tilvalget aktiv demperkontroll, som testbilene var utstyrt med. 
Støynivået er generelt behersket, uten at det kan sies å være noe S-klasse-nivå over lyddempingen. 

Dessuten har de kraftigste versjonene, som dem vi kjørte, multilenke-bakhjulsoppheng. 
Det er derfor mulig framdriften i de svakere utgavene, utstyrt med torsjonsaksel bak, vil oppleves noe mindre raffinert. 

Det hevdes at den nye generasjonen er mer sportslig å kjøre, og det er godt mulig - jeg husker ikke forgjengeren så godt at jeg kan bedømme. 
Spesielt sportslig er den uansett ikke - her er komforten i høysetet og kjøreegenskapene betryggende og forutsigbare. 

Styringen er presis og godt vektet, men litt ufølsom. 
Dette er ikke en bil man får lyst til å hive aktivt gjennom svingene. 

Sammensatt konklusjon 

Alt i alt må vi si oss fornøyd med nye B-klasse. 
Riktignok er den ikke, som flerbruksbil, noen mester i faget. 
For å nå full score her, mangler det smarte og brukervennlige praktiske detaljer og fleksibilitet, som man kan finne i de folkelige alternativene som Renault Scénic eller Citroën C4 Picasso. 
De kommende, skyvbare baksetene utgjør ikke noen fullstendig fleksibil-pakke. 

Men teknologien bilen kan skilte med, imponerer og representerer det ypperste av hva de tyske premium-produsentene gjør i dag. 

Skal du ha all denne funksjonaliteten, må du imidlertid (og selvsagt) betale ganske mye ekstra og det samme gjelder selvsagt den beste graden av komfort - som den vi kunne nyte godt av i de tilgjengelige testbilene. 

Utfordringen før endelig dom skal avsies er at vi ikke kjenner de endelige prisene. 
Men en aldri så liten indikasjon ligger i A-klasse-prislista. 
Vi kan regne med at B vil ligge noen tusenlapper over A i pris og at ekstrautstyret vil være priset ganske likt. 
I så fall snakker vi om fra-priser på et sted mellom 400.000 og 450.000 kroner. 

Reiseomkostningene til denne reportasjen er dekket av importøren. 
Les mer her 
