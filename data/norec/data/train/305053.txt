Reisen til metalstjernen
Jørn Lande leverer fortsatt hardrock i verdensklasse. 
Om enn noe variabel i låtformen denne gangen. 

ALBUM: 
Han får nok ikke høre det ofte nok her hjemme, men Jørn Lande er en av de ypperste rockesangerne som er oppfostret her til lands. 
Det skulle vel si det meste når han ble håndplukket av Black Sabbath-ikonene Tony Iommi og Geezer Butler til å synge med dem da de arrangerte minnekonsert for sin avdøde vokalist, Ronnie James Dio. 
Stemmemessig ligger Jorn et sted mellom Dio og David Coverdale. 

Det er som alltid mye godt håndtverk her, men musikalsk sett er nok ikke «Traveller» det ypperste telemarkingen har supplert den innholdsrike katalogen sin med. 

Med seg på laget denne gang har han blant annet fått Fredrikstads store gitarsønn, Trond Holter. 
Det låter upåklagelig og instrumentalt og produksjonsmessig er plata prima vare, men innimellom tar man seg i å savne de store, umiddelbare refrengene Jorn har gjort til sitt varemerke. 
Enkelte av låtene vil ikke sette seg. 

Men det betyr ikke at plata ikke er verdt å eie - «Window Maker», «The Man Who Was King» og «Make Your Engine Scream» er patosladet, bredbeint hardrock av første klasse. 
