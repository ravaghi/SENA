SanDisk Sansa e260
SanDisk Sansa e260 har plass til 4 GB, men kan økes med minnekort av typen microSD. 
Vi har faktisk sett på denne tidligere i år, eller mer korrekt e250, som jo er samme spiller med kun 2 GB kapasitet. 
Den gang kostet den 1500 kroner, nå får du lett e260 til 1300 penger og det er således testens billigste spiller. 

Vi skal ikke gå så veldig i detalj over Sansa e260, det meste bør du få med deg ved å lese testen av e250. 

e260 er sort og har et mekanisk hjul - det fungerer som på iPod, men uten å gi samme feelingen. 

Kvaliteter 

I kortversjon så fungerer e260 helt greit som spiller, den har også det kanskje peneste grafiske grensesnittet, og ser du video på den kjører den det i liggende format, slik at bildet blir så stort som mulig. 

Likevel klarer ikke SanDisk å overbevise med e260. 
Lyden er grei nok, men utgangseffekten er lavest av samtlige spillere i testen, så det er lett å savne litt volum i musikk med roligere partier. 

Oppdatert: 
Med nyeste firmware (oppdateringsprogram må lastes ned fra SanDisk.com) blir det mer sus i spillerens volum. 
Karakteren er derfor oppdatert. 

Og selv om bildet er av de bedre ved videoavspilling så blir lyden betraktelig dårligere etter å ha kjørt filene gjennom Sansa Media Coverter - noe du i de fleste tilfeller må gjøre. 

Vi vår test av spilletid slukna e260 etter 17 timer - ingen enorm prestasjon, men likevel godt nok til de fleste former for vanlig bruk. 

Konklusjon 

Det er ingenting galt med SanDisk Sansa e260, men den har liksom ikke noe spesielt ekstra å bidra med heller. 
Det er en "helt grei" enhet på alle områder, men den har ganske enkelt for stor og god konkurranse i denne testen for å kunne hevde seg. 
