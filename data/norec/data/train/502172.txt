Lavmælt og kraftfull magi fra John Moreland
Hadde publikum i sin hule hånd 

Amerikanske John Moreland kunne utvilsomt ha opptrådt på en større Bergenfest-scene enn foran de 3–400 tilhørerne i Håkonshallen onsdag kveld. 
Allerede en liten time før konserten var salen fullsatt, og da Moreland gikk på scenen var det minst 50 meter kø utenfor. 

Men det er i intime omgivelser som dette at låtene hans virkelig kommer til sin rett. 
Og Håkonshallens akustikk bidrar ytterligere til stemningen. 

Musikalsk hører han hjemme i den såkalte americanasjangeren, men kan også minne om Bruce Springsteen på Nebraska-albumet. 
Poetiske, smådeppa tekster med gode melodier fremført med autoritet og selvsikkerhet. 

Med seg denne kvelden har Moreland en ekstra musiker på munnspill, gitarer og piano. 
Noe som gir et mer variert og fyldig lydbilde. 
Selv om mannen strengt tatt klarer seg utmerket alene – noe han beviste på Ole Bull Scene i fjor høst. 

Han sier ikke mye mellom låtene, men det er da heller ikke nødvendig. 
For her er mann som trollbinder sitt publikum bare med stemmen og gode låter. 
