Dommedag
Regi: 
Alfonso Cuaron. 
Amerikansk sci-fi-thriller. 
15 år. 

STJERNER: 
Clive Owen, Julianne Moore, Claire-Hope Ashitey, Michael Caine, Chiwetel Ejiofor. 

HANDLING: 
En dyster og beksvart fremtid; et militaristisk England som stadig trues av lovløse tilstander. 
Bomber sprenges, folk drepes - av politi eller rebeller. 
Verden er kaotisk, og menneskene har vært ufruktbare siden 2009. 

Som ved et mirakel er en ung kvinne blitt gravid og må reddes i trygge hender. 
Terrorister, aktivister og myndigheter vil ha kloa i den gravide. 
Filmen er basert på en bok av P.D. James. 

DOMMEN: 
Regissør Alfonso Cuaron kan håndtere mørk spenning. 
Det viste han med «Harry Potter og fangen fra Azkaban». 
Med et lag gode skuespillere for hånd borer han ned i et vepsebol av pulserende uorden med aggressiv kameraføring, rå og eksplosiv vold og snatrende maskingeværer. 
Møkk og forfall stinker av hvert eneste bilde. 

Det eneste håpet i elendigheten er det lille barnet som skal fødes, frelseren - han eller hun som kan gi håp om en bedre utgang på dette ragnarok. 
Den bibelske allegori er åpenbar og blir påfallende profetisk. 

Langt på vei er historien intenst og spennende fortalt. 
Michael Caine står for humoristiske gløtt i rollen som avdanka eks-hippie og leverandør av selvdyrket marihuana. 
Clive Owens alvorlige og sensitive blikk kler rollen som desillusjonert aksjonist som igjen ser lyset. 
Men dette futuristiske perspektiv blir etter hvert noe overveldende i sitt ensformige fokus på det dystre. 

Er du klar for en dose dommedag, er det likevel utfordrende ideer å hente i denne filmen. 
