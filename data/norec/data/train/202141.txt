Hyundai i30 stasjonsvogn med automat testet
Dette er en undervurdert bil i familiesegmentet. 
Her får man mye for pengene. 

Vi ville teste en outsider i familiebilklassen, blant dem som ikke dukker opp langt opp på salgsstatistikken, for å undersøke om det er fordi bilen ikke holder mål. 

I dette tilfellet falt valget på Hyundai i30 med bensinmotor og automat. 
Som stasjonsvogn er denne i klasse med stasjonsvognutgavene av eksempelvis VW Golf, Ford Focus, Skoda Octavia og Peugeot 308 - for å nevne de mest aktuelle for tiden. 

Hyundai i30 vakte oppsikt da den kom, først og fremst for avantgarde-design, men også kort tid senere, da Volkswagen ufrivillig ga den et godt kvalitetsskussmål. 

Bensin og automat 

1,6 bensin på 135 hestekrefter i kombinasjon med automatgir - det gir en typisk "midt-på-treet"- løsning. 
Det passer blant annet for folk som er ute etter et praktisk transportmiddel som byr på et godt komfortnivå og som man kan holde ut med i kø til og fra jobb - for eksempel. 

Inntil helt nylig hadde 2014-modellen av i30 stasjonsvogn med 1.6 bensinmotor 120 hestekrefter - den er nå erstattet av versjonen med 135 hester og direkteinnsprøytning . 

Dette uten at prisen er endret. 
Denne versjonen, med utstyrsnivå Premium, koster litt over 324.000 kroner. 

Utstyrsversjonen Premium innbefatter blant annet skinnseter, navigasjon, ryggekamera, elektrisk regulering av førersete, lys- og regnsensor og nøkkelfri adgang og start. 

Motor og girkasse: 
Godkjent 

Siden vi startet med motoren: 
Dette er en bedre motor enn den utgående og er helt tidsriktig uten å gi noe pluss i forhold til de beste konkurrentene. 

Med moderne bensinmotor blir det mindre resonans i bilen og dermed lavere støynivå, enn i dieselversjonene. 

Kombinert med en 6-trinnsautomat er dette en bra drivlinje for tidligere nevnte kundegruppe. 
Imidlertid er det tydelig at automaten, selv om den er behagelig og kjapp i bruk, avstedkommer høyere forbruk og utslipp. 

Kjører godt, men ikke mer 

Forutsigbare kjøreegenskaper preger kjøreopplevelsen, men provoserer man, oppstår merkbare lastvekselreaksjoner som gjør at hekken vil presse seg ut. 
Imidlertid roer det hele seg ned uten dramatikk ved å slappe av en smule på gassen. 

Alt i alt er egenskapene på vei av den betryggende sorten - men det er ingen kjøreglede å hente for den som måtte ønske det. 

Her ligger både Ford, Volkswagen og Peugeot et hestehode foran 

Og vi snakker ikke om at bilen på død og liv skal være sportslig å kjøre, men at den skal føles skarp og engasjerende. 

Mye bra innvendig 

Ergonomien er temmelig bra i denne bilen - vesentlig betjening finnes via en godt uttenkt kombinasjon av relativt få knapper på konsollen og rattbetjeningen, som er intuitiv og oversiktlig. 

Av praktiske detaljer kan nevnes at rattfølsomhet stilles enkelt inn på "sport", "normal" eller "comfort" - sistnevnte utmerket ved manøvre! 

Setene overrasket oss positivt, med mye bedre innstillinger og muligheter for å finne god sittestilling - også for ganske storvokste personer. 

Tidligere var det ikke tilfellet hos Hyundai. 

God plass 

Ellers er interiøret i i30 trivelig nok, men i vårt testeksemplar syntes vi det ble litt vel grått-i-grått. 
Med unntak av noen billige plassdetaljer er kvalitetsfølelsen på plass og romslighetsfølelsen er god. 

I baksetet er plassforholdene på det jevne i kategorien. 
Bagasjerommet er stort og praktisk - de oppgitte 528 liter er et godt tall i seg selv, men vi opplevde at det er over snittet i klassen og det hjelper at det er praktisk i bruk. 

Det meste riktig 

For å oppsummere er Hyundai i30 en god familiestasjonsvogn som gjør det meste riktig. 
Den er ikke helt på nivå med VW Golf, men henger godt med resten av feltet der våre egne favoritter er nye og temmelig forbedrede Focus stasjonsvogn, samt plasskonger som Peugeot 308 og Honda Civic Tourer. 

Merk at tallenes tale ikke alltid er 100 prosent til å stole på når det gjelder bagasjeplass, for i30 er i realiteten så å si like romslig som Golf, Civic og 308 tross mer beskjedent offisielt tall for bagasjeromsvolum. 

Tross sprek design sett forfra er i30 hakket mer nøytral som allrounder enn de nevnte. 
Det vil si at den ikke utmerker seg veldig på noe bestemt område. 

Men til denne prisen og det utstyrsnivået fremstår den likevel som et smart valg i denne klassen. 
