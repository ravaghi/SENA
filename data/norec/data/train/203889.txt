Skjermen får den til å skille seg ut
Aktivitetsarmbåndet med smartklokke-funksjonalitet. 

Denne testen er gjort i forbindelse med en samletest av aktivitetsarmbånd vinteren 2018. 
Du kan lese oppsummeringen her. 

Samsung Gear Fit 2 Pro markedsføres som en «smartklokke som er utviklet for en aktiv livsstil». 

Den avlange skjermen gjør at den etter vår mening fungerer bedre som aktivitetsarmbånd enn smartklokke. 
Det er for eksempel tungvint å bla seg gjennom telefonvarsler. 

Flott skjerm 

Det aller beste med Samsungs aktivitetsarmbånd er likevel skjermen. 
Den er større, skarpere og mer fargesterk enn på aktivitetsarmbånd flest. 

Skjermen er ikke på hele tiden, så du må løfte håndleddet opp for å aktivere den. 

Vi opplever ofte at den ikke reagerer, og da går det merkelig nok ikke an å trykke på den - du må bruke knappen på siden. 
Tungvint. 

Siden skjermen er stor, er armbåndet riktignok fortsatt like klumpete som Samsungs første aktivitetsarmbånd, Gear Fit, som vi anmeldte for tre år siden. 

Mange funksjoner 

Gear Fit 2 Pro har både pulsmåler og gps, og er så vanntett at du kan svømme med den. 
Du kan dessuten spille av Spotify-musikk i offline-modus, så du slipper å ta med telefonen ut på en gå- eller løpetur. 

Den registrerer selvsagt søvn. 
Hva gjelder øvrig aktivitetsmåling, teller armbåndet både skritt og antall etasjer du har gått. 

Når du har vært inaktiv for lenge, sier armbåndet ifra. 
Da holder det ikke bare å reise deg. 
Det vil at du skal opp og vri overkroppen frem og tilbake fem ganger. 
Vi gjorde det langt flere ganger uten at det ble registrert riktig. 
Vel, vi hadde neppe vondt av det. 

Aktivitetsarmbåndet har også automatisk registrering av treningsøkter. 
Etter ti minutters gange, begynte armbåndet å registrere gåturen vår. 
Da kunne vi se at vi holdt et «sunt tempo», noe vi synes er nyttig. 

Oppnår du dagens skrittmål, sier armbåndet også ifra. 
Det gir også beskjed om du oppnår en ny personlig rekord, for eksempel «flest etasjer gått». 
Sånne små detaljer hjelper på motivasjonen. 

To apper 

Siden Gear Fit 2 Pro også er en smartklokke, fungerer det litt annerledes enn tradisjonelle aktivitetsarmbånd. 

Du må installere to forskjellige apper for å bruke det; en Samsung Gear-app for å synkronisere det opp mot mobilen pluss Samsung Health, som viser all daglig aktivitet og så videre. 
Da blir det plutselig hakket mer mikkmakk. 

Det er støtte for både Android og iOS, men merk at særlig på iPhone er det begrenset funksjonalitet sammenlignet med Samsungs egne telefoner. 

Samsungs Health-app er for så vidt enkel og oversiktlig, men Samsung kunne godt ha laget en ordentlig meny, slik at det var lettere å bla seg gjennom de ulike type dataene. 
Vi savner også litt mer innsikt, særlig hva gjelder søvn. 

«Eliteidrettsutøveren», som Samsung mener armbåndet også egner seg for, vil muligens finne Helse-appen noe mangelfull - og trolig foretrekke å bruke en mer avansert treningsapp. 

Helse-appen har for øvrig noen sosiale funksjoner, og har du ingen venner å konkurrere mot, finnes det globale utfordringer du kan ta i stedet, men det er ikke like bra som hos Fitbit. 

Konklusjon 

Gear Fit 2 Pro koster mer enn et tradisjonelt aktivitetsarmbånd, men her får du riktignok smartklokke-funksjonalitet i tillegg. 

Som aktivitetsarmbånd fungerer det greit. 
Skrittellingen virker relativt nøyaktig. 
Det er lett å få kjapp oversikt over hvor mange skritt du har gått, og automatisk treningsregistrering og varsler om for eksempel personlige rekorder er funksjoner vi setter pris på. 

At man må installere flere apper for å bruke det, trekker litt ned - det blir rett og slett litt mer komplisert å bruke. 
Helse-appen er dessuten ikke på nivå med de beste. 

Batteritiden imponerer heller ikke; det holder et par dager maks. 
De beste aktivitetsarmbåndene holder gjerne en uke. 

Skal du bare ha et enkelt aktivitetsarmbånd, finnes det altså flere bedre alternativer. 
