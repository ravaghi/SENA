Det tredje øyet S01 E01-02 + 05
Prøver å være mystisk, men blir for åpenbar. 

Hva gjør du når barnet ditt forsvinner? 
Gir du etter hvert opp letingen, eller lar du jakten på svar overta livet ditt, slik at alle andre aspekter ved det må lide? 

Det tredje øyet forteller historien om politietterforskeren Viggo Lust som får livet sitt snudd på hodet en herlig sommerdag, når den fem år gamle datteren Christina forsvinner. 
Han skulle bare inn i kiosken og kjøpe is til den blide jenta og et øyeblikk senere var hun borte. 

Vi spoler nøyaktig fire år og etthundreogfemtisyv dager frem i tid 
— Viggo er forlatt av kona, han sliter både psykisk og på jobb, barnerommet står fortsatt urørt. 
Christina-saken er foreløpig henlagt, men Viggo leter som besatt videre etter datteren mellom slagene. 

Han har absolutt ingen spor i saken, men en natt begynner datteren å dukke opp i drømmene hans. 

Avsluttende episoder 

Det tredje øyet er en typisk politiserie med en fin innpakning. 
Seriens fargepalett, klipp og lydbilde skaper en intens stemning, og den røde tråden som er Christinas forsvinning gjemmer seriens oppbygning med avsluttende episoder. 

I hver episode jeg har sett blir Viggo (Kyrre Haugen Sydness) og hans nye partner Mari Friis (Ida Elise Broch) tildelt en ny sak, som de også løser i samme episode. 

Når den lyshåra jenta hans begynner å dukke opp i drømmene hans, med hint som leder ham videre i etterforskningen, begynner han å tro at sakene han jobber med har noe med Christinas forsvinning å gjøre. 

Viggo er tydelig ustabil og det forklarer hvorfor han tror at drømmene, som til hans forsvar faktisk er sanne, skal lede ham til gjerningsmannen som bortførte datteren. 
I første episode fungerer også dette som et ekstra spenningselement, men når jeg etter tre episoder skjønner at dette skal gjenta seg i hver episode blir det slitsomt. 

Åpenbare løsninger 

Det er forståelig at Viggos besettelse gjør at han ser Christinas sak i alt annet han jobber med, men det fungerer ikke når vi får den samme regla i hver episode. 
Med forbehold om at jeg kun har sett episode en, to og fem, så er det først mot slutten av femte episode, altså halvveis i sesongen, at vi kanskje, men bare kanskje, får et hint om hva som skjedde den skjebnesvangre dagen for nesten fem år siden. 

Viggos drømmer gir serien et snev av mystikk som fungerer godt, men drømmene ødelegger spenningen i sakene han og Mari etterforsker. 
Hintene datteren gir ham i drømmene er overtydelige og gjør at løsningen i sakene han og Mari jobber på blir åpenbare. 

Varierende skuespill 

Som i mye av det som lages av norske TV-serier er skuespillet i serien sterkt og slett om hverandre. 
Kyrre Haugen Sydness fungerer godt i rollen som desperat far på jakt etter svar, og Ingar Helge Gimle er fabelaktig, som alltid, i rollen som en av de eldre etterforskerne på kontoret med mye livsvisdom å dele. 

Endre Hellestveit er litt for stiv i rollen som en av Viggos kolleger til at han virker troverdig og Ida Elise Broch er også ujevn i sin prestasjon. 
Hun leverer imidlertid replikkene sine med mer troverdighet etter hvert som kjemien mellom Mari og Viggo faller på plass. 

Serien har også flere gode birollefigurer som dukker opp i forbindelse med de forskjellige sakene som skal løses. 

Prøver å være annerledes 

Det tredje øyet fungerer helt greit som en spenningsserie og jeg tror TV2 vil kunne glede seg over relativt gode seertall fremover. 
Likevel synes jeg litt synd på skaperne av serien. 

Det er tydelig at Det tredje øyet prøver å være en annerledes politiserie, men når den i dag må konkurrere mot for eksempel True Detective, er det ingen tvil om at den vil falle gjennom. 

Den sammenligningen er forøvrig fryktelig urettferdig, en mer naturlig sammenligning vil være skandinaviske og norske serier som Mammon og Broen. 
Tross innslaget av det overnaturlige virker fremstillingen av politikontoret mer troverdig enn Mammons fremstilling av avisredaksjonen, men opp mot Broen kommer Det tredje øyet imidlertid ikke. 
Serien er ikke godt nok skrevet for det. 

Det tredje øyet ser du på mandag kveld, klokken 21.40 på TV2. 
