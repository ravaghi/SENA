Middelmådig
Sjuende far i huset 

Det begynner å bli mange av dem nå. 
Disse bandene som spiller en blanding av pop, rock, folk og country med en såkalt folkelig appell. 
Så langt er Hellbillies den ubestridte eneren, men mange forsøker seg litt i samme stil. 
Det er fint at norske band og artister synger på morsmålet. 
Mange i dette segmentet vi er inne på nå kommer fra Trøndelag eller fra dalene lenger sør. 
Sjuende far i huset er fra Verdal i Nord-Trøndelag. 

De har sikret seg stor rutine og erfaring etter hvert, og på «Gravøl & dans» har de fått god hjelp av produsent Lars Lien. 
Her burde han la bandet få beholde mer av sitt energiske liveuttrykk. 
For dette blir for tamt og for flatt. 
Tekstene er gode og fargerike, og her er både ballader, midtempo-låter og fyrig folkrock, men lydbildet og produksjonen blir for endimensjonal. 
Låtene til sangskriver Sverre Bjarne Inndal har sjarm og appell i utgangspunktet, men det meste ender opp i et middelmådig resultat som neppe vil gjøre bandets musikk evigvarende, som bandnavnet tilsier. 
Fint, men litt kjedelig. 
