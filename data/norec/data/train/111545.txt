Chris Lee:«Love Ghost» 

(Bonnier Amigo) 

Særegent, men ujevnt. 

Bærumsgutten Chris Lee er en ekstremt musikalsk fyr, som kan mye - på de fleste musikalske områder. 
Han synger bra, er en god rapper, har sans for melodier og er en finurlig tekstforfatter. 

«Love Ghost» er mer lekent enn forrige album, og han har lagt den akustiske gitaren på hyllen. 
Dessverre sitter jeg likevel ventende på en skikkelig opptur, da materialet denne gangen stort sett går i samme bedagelige tempo og opererer i et diffust grenseland mellom flere sjangere. 
Smart hip hop kombinert med elektropop, svevende oppbygninger, og særegen, urban poesi. 
«Isn't It Enough» med Maya Vik er en fin og skjør sak, den drømmende «Lower Your Standards» er sjarmerende og morsom, og samarbeidet med Too $hort på «Think I'm Lyin» er herlig frekt. 

Når det kommer til stykket er førstesingelen «Talk To The Hand» den beste og mest umiddelbart fengende låten, og det er dessverre langt mellom de du får lyst til å sette på repeat. 
Her er masse ingredienser, men det lille ekstra mangler. 

ANBEFALTE KJØP: 
«Isn't It Enough», «Talk To The Hand», «Lower Your Standards» 
