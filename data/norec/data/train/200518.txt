iRiver H320
Er du villig til å betale litt ekstra, kan du få det råeste som er å oppdrive blant MP3-spillere i dag. 
Men det er på tide iRiver gjør noe med brukervennligheten. 
Les hva vi synes om H320! 

iRivers MP3-spillere er kjent for å være fulle av funksjoner, men også dyrere enn de fleste andre alternativer. 
Deres toppmodell, H320, følger også den samme strategien, og er kanskje den mest avanserte musikkspilleren på markedet for tiden. 

Den er også noe stor og tung, selv om vi har sett mindre lommevennlige spillere. 
Vi synes også den sorte spilleren er stilig og attraktiv, men det er selvsagt en smakssak. 
Den føles i alle fall dyr og solid, her er det ingen billige plastløsninger. 

Kan det meste 

H320 er en av de stadig flere harddiskbaserte spillere som i tillegg til å spille musikk også kan vise bilder. 
Derfor har den en svært fin og stor LCD-fargeskjerm, med pene og fargerike menyer. 
Den har også massevis av andre funksjoner  FM-radio, lydopptak både via intern og ekstern mikrofon, opptak fra eksterne lydkilder direkte til MP3 og driverløs installasjon. 

Det at du ikke behøver å legge inn eget programvare er en hyggelig fordel som virker til å bli mer og mer uvanlig. 
Det eneste du trenger å gjøre er å koble spilleren til USB-porten og legge inn musikken og eventuelle bilder direkte til disken. 
Spilleren dukker opp som en egen bokstav i Windows Explorer og overføringen skjer raskt og uproblematisk. 
Filene på spilleren blir organisert akkurat slikt du har lagt dem inn. 
Du kan selvsagt legge inn alle typer andre filer også, og bruke H320 som en bærbar lagringsenhet, og spilleren kan også vise tekstfiler. 

H320 lar deg avspille både MP3, WMA og ASF-filer, og ikke minst er det fremdeles en av de få spillerne som støtter Ogg Vorbis-formatet. 

Brukervennlighet 

De tidligere iRiver-spillerne vi har testet slet med noe rotete kontrollsystem. 
Vi var derfor nysgjerrige på om dette er blitt noe forbedret siden sist, men dessverre er svaret nei. 
Det er vanskelig å bli vant til de mange måtene knappene på spilleren brukes på  for eksempel, hvis du trykker på den store, blå Navi-knappen en gang, tar den deg til oversikten over sangene, men hvis du holder den inne, kommer du til hovedmenyen. 
Hvis du vil bytte avspillingsmodus, må du holde inne opptaksknappen i noen sekunder. 
Alt dette blir man vant til etter hvert, men brukervennligheten er likevel langt unna de nybegynnervennlige iPod-menyene, for eksempel. 
Innholdet på skjermene kan også virke litt overveldende, men det synes vi bare er positivt. 
Spilleren viser for eksempel all tenkelig informasjon om sangene når du spiller dem av, og vi synes det er praktisk. 

Når du holder inne opptaksknappen bytter du altså mellom musikkavspilling, radio, opptak, tekstvisning og bildevisning. 
Vi er ganske spent på bildefunksjonen. 

Når du går inn i bildemodus, får du opp en enkel oversikt over alle bildefilene som ligger på disken, og H320 støtter både JPG og BMP. 
Deretter er det bare å velge ønsket fil, og vente noen sekunder mens bildet skaleres ned og forberedes til visning. 
Dessverre er det ingen muligheter for å lage slideshow-visning av bildene eller tilkobling til TV. 
Det eneste du kan gjøre er å titte på bilder. 
Med andre ord er funksjonene for bildefremvisning både ganske trege og begrensede, men det er uansett morsomt at de finnes. 

Super lyd 

Som musikkspiller er H320 derimot tilnærmet perfekt. 
Som sagt støtter den mange forskjellige filformater, men viktigst av alt er lyden vanvittig bra her. 
Du har gode muligheter for å justere både bass og diskant separat, og i tillegg kan du gå inn på en egen SRS-meny der du finner ytterligere justeringsmuligheter. 
Og H320 spiller veldig høyt og tydelig, vi koser oss med kraftig bass og klart lydbilde. 
Ikke minst er de medfølgende Sennheiser-øreproppene veldig gode, også et uvanlig trekk. 
De fleste hodetelefonene som følger med MP3-spillere har jo elendig lyd. 

Funksjonene som FM-radio og opptak fungerer stor sett som forventet, og er hyggelige ekstramuligheter som øker spillerens verdi. 

H320 er en super musikkmaskin, og i våre øyne den aller beste MP3-spilleren som finnes i dag. 
Det er bare synd at brukervennligheten fremdeles er uoversiktlig, og at bildevisningsfunksjonene er såpass grunnleggende. 
Men til tross for dette er dette en svært komplett og god spiller som bør tilfredsstille de fleste som er ute etter funksjonalitet. 
Herligheten koster penger, men vi mener det er verdt det. 
