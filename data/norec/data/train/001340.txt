De unge vet best
LidoLido: Bylarm, Tilt 

Hvor gammel er egentlig denne Peder Losnegård, Haugesunds yngste (?) raphåp, bedre kjent som LidoLido? 17? 13? 6? 

Alder har definitivt vært et tema idet han har blitt eksponert for verden de siste årene, men på Bylarm spiller ikke sånt noen rolle. 
Eller? 
Konserten er innlemmet i Juvenile Rock Club-konseptet under årets treff, men de som måtte forvente purunge og ekstatiske fans som røsker ut hårtuster foran scenen, vil bli skuffet. 
Det vesle oppmøtet er tvertimot preget av godt voksne bransjekrefter, utstyrt med makt til å la vinne eller forsvinne. 

Og LidoLido griper sjansen. 
Han er først og fremst i besittelse av en såpass bemerkelsesverdig låtteft at selv et sample fra "Knights Of Cydonia" føles helt overflødig. 
Stilistisk ligger dette et sted mellom Chris Lee og Jay-Z anno Unplugged (bandet er flinkt, om enn ikke helt oppe i Roots-divisjonen ennå), og det er nesten så det intense popsuget går på bekostning av verbal moro. 
Det er uansett hooks og melodiske ideer som boltrer seg i hodet etter endt konsert, ikke muntlig avlevering. 

Klart Lido har en del å gå på som rapper. 
Det samme har Vinni (og slett ikke noe mindre!), uten at det ser ut til å plage ham nevneverdig. 
Som Lido selv utbryter underveis: 
"I'm not a rapper, I'm an underground popstar". 
Mange viktige folk så deg i kveld, gutt. 
Fremtiden kan være din. 
