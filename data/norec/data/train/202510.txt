19"W ViewSonic VA1912w
Rimelige 19-tommere i bredformat er på full fart inn, vi har testet ViewSonics bidrag. 

Uansett om du trenger en skjerm til kontorarbeide, surfing, spill eller annet - bredformatet er på vei til å overta. 
Det er litt uvant til å begynne med, men så snart man har vent seg til å fordele programvinduer på skjermer i stedet for å bare maksimere dem, så faller brikkene på plass. 

LES OGSÅ: 

I det siste har det dukket opp stadig flere skjermer i 19-tommers bredformat. 
Først ut på det norske markedet var Fujitsu-Siemens, siden har det dukket opp modeller fra Asus, Acer og Videoseven - og flere dukker sannsynligvis opp etter hvert. 

Disse skjermene har mye til felles når det gjelder bildekvalitet, men Asus skiller seg ut med det blanke kontrastbelegget. 
Dette gir nærmest samme effekt som glanset fotopapir, og er ikke like populært hos alle. 

Utførelse 

ViewSonic har gitt skjermen en rimelig smal ramme, bortsett fra undersiden som inneholder høyttalere. 

Betjeningen skjer midt på fronten, med velfungerende knapper med tydelige symboler. 
Menysystemet er oversiktelig og behagelig i bruk. 

Foten er svært enkel, men stødig og har bare vippefunksjon, ingen dreiing eller høyderegulering. 

Fargen er sølv og gir en behagelig kontrast til skjermbildet. 

Tilkoblingene sitter bak et avtagbart deksel, og du finner kontakter både for VGA og DVI, pluss minijack til høyttalerne. 
Strømforsyningen er intern med standard jordet nettledning. 

Bildekvalitet 

Som nevnt over er de 19-tommers bredskjermene vi har sett svært like med hensyn til bildekvalitet. 
Det brukes LCD-paneler som er raske, men som har en begrenset vertikal betraktningsvinkel. 
Denne paneltypen er heller ikke den som gir de aller mest intense og livaktige fargene. 

ViewSonic byr på et sylskarpt og behagelig bilde, til web, kontor og all annen generell bruk er den glimrende. 
Også på spill er den rask og klar, og fungerer overbevisende både i mørke og lyse scener. 
Etterslep er ikke noe problem. 
Video fungerer også fint, betraktningsvinkelen til sidene er vesentlig bedre enn vertikalt. 

Bildebehandling krever at man er mer påpasselig med arbeidsstillingen, slik at man jobber innenfor det området hvor hele fargespekteret er i balanse. 

Konklusjon 

ViewSonic VA1912w er en utmerket skjerm til allsidig bruk, med et kompakt bredformat som gir en behagelig oppløsning for alle typer bruk. 

Det vi ikke er så fornøyd med er mangel på justeringsmuligheter i høyde og til sidene. 
Høyttalerne gir ikke mye lyd fra seg, de er omtrent på nivå med det en enkel bærbar presterer. 

Til en behagelig pris er dette en skjerm vi mener mange vil kunne ha stor glede av. 
