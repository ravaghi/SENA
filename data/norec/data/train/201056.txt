TEST:Kraftig forbedret Kia cee'd 

Forrige generasjon var først og fremst en fornuftig bil som ga mye for pengene. 
Nye cee'd er også en meget god bil. 

Kia har gjennomgått en rivende utvikling de siste årene, og det var forrige og første generasjon cee'd som egentlig startet det hele. 
Nå er generasjon to av kompaktklassebilen på plass, og sirkelen er med det sluttet. 
Men nye cee'd har hevet seg betraktelig sammenlignet med forgjengeren. 
Det måtte man også forvente, for mange av konkurrentene har også tatt store steg siden første cee'd ble lansert i 2007. 

Cee'd plasserer seg midt i kompaktklassen og kommer med fem motoralternativer, hvorav tre går på diesel. 
De to bensinmotorene har henholdsvis 100 og 135 hester, og sistnevnte kan kombineres med en automatisk dobbelkløtsjet girkasse. 
Dieselalternativene har 90, 110 og 128 hester. 
De to sistnevnte har begge basis i en 1,6-liter, og vi har kjørt den sterkeste av disse, med manuelt gir. 

Mer sporty 

Designmessig er cee'd et ganske friskt innslag i kompaktklassen med en relativt aggressiv front. 
Så har da bilen også blitt lavere og lengre enn forgjengeren sin. 
Det er tydelig at Kia har forsøkt å gi cee'd et sporty uttrykk. 
Også innvendig er det en vesentlig friskere stil enn på forgjengeren, og kvalitetsinntrykket i vår topputstyrte testbil var i alle fall meget godt. 
Cee'd gir på ingen måte noe billigpreg. 

Også plassforholdene er kurante for en kompaktklassebil i dag. 
Både baksete og bagasjerom er helt OK for klassen. 
Er det lasteplass du er ute etter, anbefaler vi imidlertid stasjonvogn-utgaven. 

Mer komfortabel 

På veien har Kia gjort store fremskritt med nye cee'd, ikke minst på komfortsiden. 
Forrige cee'd hadde litt begrenset komfort både hva gjaldt fjæring og støydemping. 
Nye cee'd fremstår som klart mer harmonisk på veien. 
Fjæringen er passe myk og filtrerer ujevnhetene på en god måte. 
I tillegg er støynivået behagelig i alle norske hastigheter. 

Fin motor 

Det gjelder også fra motoren, som går stille og mykt. 
I tillegg oppleves den smidig i bruk med bra, og for en dieselmotor å være, jevnt drag fra lave turtall. 
I denne versjonen er det også rimelig bra trykk oppover registeret. 
110-hesteren har det samme dreiemomentet på 260 newtonmeter, men slakker av tidligere oppover turtallsregisteret slik at toppeffekten blir lavere. 

Med 128 hester går 0-100 kilometer i timen på 11,9 sekunder, et snaut sekund kjappere enn lillebror med 110 hester. 
I praksis er forskjellen mellom disse to motorene ganske små, så mange kan med fordel velge 110-hesteren og spare noen tusenlapper. 
Begge motorene oppleves uansett som sterke nok. 

Lavt forbruk 

Forbruket ligger helt ned mot 0,37 liter per mil, da med 15-tommers felger. 
CO2-utslippet er da 97 gram CO2. 
Dette forutsetter også at du ikke velger det høyeste utstyrsnivået som mangler start-stopp-automatikk og har større hjul. 
Velger du større hjul, stiger forbruk og utslipp naturligvis noe. 

Uansett er dette svært gode tall. 
Som vanlig skal du nok imidlertid jobbe ganske så hardt for å oppnå disse i praksis, men vi erfarte at vi ved relativt variert kjøring lå på rundt 0,45–0,50 liter per mil i følge kjørecomputeren (med 16-tommers hjul). 
Så skal det også sies at vår testbil var rimelig fersk, og trolig vil bruke mindre etter hvert. 
Konklusjonen blir uansett at dette er en bil det går an å kjøre med lavt forbruk. 

Automatgirkassen øker for øvrig forbruket solid, også fordi biler med denne girkassen ikke har samme Ecodynamics-pakke som de manuelle utgavene. 
I praksis fungerer den seksstegede manuelle girkassen uansett så bra at vi anbefaler den. 

Forbedret kjøreopplevelse 

Forøvrig er kjøreopplevelsen god. 
Styringen har blitt noe mer følsom og harmonisk fra forrige generasjon, men fortsatt er det et lite stykke å gå her sammenlignet med de aller beste kjørebilene i klassen. 
Dette til tross for at motstanden i styringen kan justeres i tre nivåer. 
Det samme gjelder strengt tatt også kjøreegenskapene. 
De er gode, trygge og forutsigbare, men det mangler et lite hakk på kjøreglede i forhold til de aller morsomste bilene i denne klassen. 
Men for de som ikke er spesielt glad i raske svinger, spiller det mindre rolle. 

Er det sportslig kjøreglede du er ute etter, er eksempelvis Ford Focus et bedre alternativ. 

Priser 

Startprisen for nye cee'd er 192.000 kroner, da med en bensinmotor på 100 hester og det billigste utstyrsnivået. 
Denne motoren ble vi imponert av på lanseringen. 
Deretter kan du plusse på med større motor og mer utstyr. 
Vår testbil, med den største dieselmotoren og det høyeste utstyrsnivået, koster fra 280.000 kroner, mens 110-hesteren med det mellomste utstyrsnivået koster deg fra 232.000 kroner. 
Sistnevnte variant er også meget velutstyrt og er nok det smarteste valget for de fleste på dieselsiden. 
Les mer om utstyrsnivåene i lanseringsartikkelen her. 

Alt i alt er prisene gunstige utstyrsnivået tatt i betraktning, og med varianten til drøyt 230.000 kroner, får du mye for pengene. 
Men du får også en bil som hevder seg mot konkurrentene på de aller fleste områder. 
Du skal med andre ord ikke være spesielt lei deg om fornuften overtaler deg til å velge cee'd. 
Garantien på syv år er også en trygghet, ikke minst for bruktverdien. 
