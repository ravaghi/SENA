Killer Elite
Åttitalls spionaction med store muskler og artige barter 

Det smeller veldig høyt i Killer Elite - nesten så jeg må ta meg for ørene iblant. 
Slik er det når nord-irske Gary McKendry regidebuterer med sin første spillefilm. 

Året er 1980 

På coveret til høyre står det 'May the best man live' og avbildet er Jason Statham, Robert de Niro og Clive Owen. 
Dette kan misforstås, så her følger et kort resymé: 

Året er 1980 og Danny Bryce (Jason Statham) trekker seg tilbake fra leiemorderlivet. 
Et år senere må han ut på oppdrag igjen for å berge bestevennen Hunter (Robert de Niro) fra Sheik Amr, en avsatt stammeleder i Oman. 

For å berge Hunter, må Danny drepe tre tidligere SAS-soldater som Sheiken hevder drepte sønnene hans i en topphemmelig operasjon i regi av den britiske regjeringen. 
Spike Logan (Clive Owen), tidligere SAS-soldat, får høre om planene og setter igang mottiltak. 

Crash! 
Boom! 
Bang! 

Filmen er basert på en roman som visstnok skal være sann, og som det var mye kontroverser rundt i Storbritannia på starten av nittitallet. 

For meg har dette lite å si når jeg ser filmen 
- Killer Elite er ikke interessert i å kritisere eller avsløre noe, den vil bare at Statham med venner skal bråke og smelle. 
Og det er helt greit, det. 

Noen lurer noen, men hvem? 

De involverte miljøene består av gamle hemmelige forbund av tweedkledte briter, eksentriske leiemordere med mye hår i fjeset og sandblåste eks-militære som alle jobber på hver sin tue og som møtes i harde slag rett som det er. 

Plottet er innviklet og det er tydelig at noen lurer noen, men akkurat hvem som sitter på toppen av lureriet er vanskelig å si. 
Jeg liker slikt, men jeg har ikke følelsen av at selve komplottet betyr noe i Killer Elite. 

Det som betyr noe, er at den allerede knallharde Statham skal få vist frem noe enda hardere. 
Og dét gjør han. 

Fastbundet til en stol-teknikk 

Killer Elite er definitivt en hard film. 

Actionsekvensene er heftige og grundige, og mye foregår tett på i nærkamp. 

Spesielt én sekvens må nevnes, siden den fikk meg til å humre høyt i kinosalen: 
Statham er bundet fast i en stol og må kjempe mot både Owen og en regjeringsfyr i en eller annen offentlig bygning. 
Uten å avsløre for mye, foregår hele den lange sekvensen med Statham bundet fast i stolen. 
Og stolen forsvinner ikke før han forlater bygningen. 

Actionjunkien i meg blir glad 

Killer Elite er en film actionjunkien i meg er glad for at jeg fikk sett. 
Og den bør heller ikke sees med andre forhåpninger. 

Owen er langt fra sin beste rolle, og de Niro er fraværende store deler av filmen - med unntak av begynnelsen og slutten. 

Slutten er tøff, og de Niro løfter den som best han kan, men det er fortsatt langt fra Heat til Killer Elite. 

Killer Elite har premiere fredag 4.11.2011, og hvis du elsker Statham, er dette din sjanse. 
Kommentarfeltet er 'all yours'! 
