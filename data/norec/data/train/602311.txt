En mørk og stormfull natt på likhuset
André Øvredals første film etter den velfortjente suksessen med «Trolljegeren» (2010), baserer seg på et skrekkopplegg som føles klassisk og originalt på én og samme tid. 

Det er en mørk og stormfull natt. 
På likhuset jobber to patologer (Emile Hirsch og Brian Cox), som uvanlig nok er far og sønn, overtid med liket av en ung kvinne (Olwen Kelly). 
Ingen vet hvem hun er og hun har ingen ytre skader, og obduksjonen avdekker bare flere uforklarligheter. 
Så går strømmen, og plutselig er de to – eller tre, om du vil – innesperret sammen. 

«The Autopsy of Jane Doe» vil være en seriøs utfordring for alle som sliter ved synet av blod. 
Det er knapt den indremedisinske detalj Øvredal sparer oss for. 
Samtidig er det nettopp grundigheten som hever filmen hans over drøsset av moderne amerikanske grøssere. 
Her får atmosfæren, karakterene og mysteriet rikelig med tid til å sette seg. 
Og etter hvert som historien uunngåelig nok blir stadig vanskeligere å ta alvorlig, kjøper vi likevel det meste fordi vi allerede har investert så mye engasjement i den. 
Også hjelper det selvsagt at skuespillerne er så gode. 

Noen tåpeligheter og en teit epilog til tross: 
Vår mann fra Os USA-debuterer med overbevisning. 
