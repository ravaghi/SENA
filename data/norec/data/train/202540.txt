Singstar Pop
Sony fortsetter suksessen med den enormt populære Singstar-serien, og slipper i disse dager en ny disk med flere sanger. 
Vi tar en titt på nyhetene! 

Singstar-spillene er jo nesten legendariske på mang en fest rundt om i landet. 
Dette ukompliserte karaoke-aktige spillet er uten tvil en sikker vinner på ethvert vorspiel og fest, takket være det enkle brukergrensesnittet og et morsomt utvalg av låter. 
Hittil har vi sett to Singstar-spill 
 den originale utgaven fra i fjor sommer, og Singstar Party, som kom i fjor høst. 

LES OGSÅ: 

Vi innrømmer i etterkant at det aller første spillet hadde nok litt lengre levetid enn Singstar Party, der vi synes låtutvalget var litt svakere. 
Den ferskeste versjonen av spillet står imidlertid mye sterkere. 

Mer av det samme? 

Ikke uventet inneholder Singstar Pop (også kjent som Popworld i Storbritannia) 30 nye sanger og en del nye måter å spille på. 
Den tredje disken følger altså det samme konseptet og legger til et par nyheter, men er ingen dramatisk utvikling av spillet. 
Vi liker imidlertid utvalget av sanger temmelig godt i denne omgang. 
Så klart er smaken subjektiv og vil nok ikke tiltale hvem som helst, men likevel 
 det er mer spennende variasjon i Singstar Pop enn i den forrige utgaven. 

Vi merker blant annet at det interessant nok er flere raplåter med i denne omgang, for eksempel klassikeren Paid in Full med Eric B & Rakim. 
Disse henger sammen med en ny funksjon som måler dine rappekunnskaper. 
Ellers er jo utvalget av låter tilpasset både guttefest (Born to be Wild eller Marilyn Mansons versjon av Personal Jesus) og jentevorspiel (Beyonce og Kylie Minogue er klare vinnere) 
 og ikke minst gjør duettmulighetene det mulig å slå en romantisk tone, med Robbie og Kylie-duetten The Kids. 

Hele poenget med Singstar er jo at det ikke nødvendigvis trenger å være kvalitetsmusikk som tas med i spillet, ideen er at sangene skal fungere bra i sosiale sammenhenger. 
Låter du egentlig hater kan raskt fungere glimrende når feststemte mennesker krangler over mikrofonene. 

Minst like morsomt 

En av nyhetene i Singstar Pop er medley-modusen, som tar biter fra forskjellige låter som har tilnærmet lik tematikk og spiller dem etter hverandre i tilfeldig rekkefølge. 
Akkurat denne delen virker ikke spesielt godt gjennomført, vi hadde likt om sangene ble kombinert på en bedre måte enn å bare bli spilt av en etter en. 

Ellers er mange av partymodusene tilbake, som pass the mic-varianten og andre konkurranseorienterte spilltyper. 
Du kan også synge alene eller øve deg med freestyle-modus der du ikke får poeng for syngingen. 

Utover dette er opplegget helt likt de forrige Singstar-spillene. 
Mens du synger vises videoen til den aktuelle sangen i bakgrunnen, og du kan også bruke EyeToy-kamera for å se deg selv på skjermen. 
På slutten av hver sang får du poeng, men disse gis ikke hvor flink du faktisk er til å synge, men hvor bra du holder tonene. 
Du kan altså mumle eller synge noe helt annet, bare stemmen din treffer tonen der den skal. 

I vår erfaring har Singstar Pop et morsommere låtutvalg enn både det forrige spillet, og til dels også det første spillet i serien. 
Derfor synes vi denne utgaven er en klar festvinner, og ser selvfølgelig frem til flere fuktige Singstar-fester utover sommeren. 

Når dette er sagt håper vi fremdeles på nye Singstar-disker som fokuserer mer direkte på spesifikke tidsperioder eller sjangere. 
Men om ikke annet får vi jo snart sjansen til å kose oss med den norske Singstar-versjonen, som vil inneholde 20 norske og 10 internasjonale sanger. 
