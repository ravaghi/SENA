SingStar Party
Frem med mikrofonene, den nye SingStar-disken er på vei, med nye låter og nye muligheter. 
Er dette nok en festvinner fra Sony? 

Den originale SingStar hadde kanskje ikke verdens lengste levetid, men var et kjempekonsept: 
30 sanger fra kjente artister, to mikrofoner og masse moro. 
Vi ble imidlertid litt lei, av disse 30 sangene er det mest sansynnlig bare et fåtall du virkelig liker, og etter en stund mister også disse sin sjarm. 
Men akkurat når du begynte å få nok, slipper Sony en utvidelsespakke med 30 nye låter og et par nye muligheter. 

LES OGSÅ: 

Det er samme, gamle SingStar. 
Plugg inn USB-mikrofonene, velg en låt og syng med. 
Du får se videoen til den aktuelle låten i bakgrunnen, og din stemme må følge strekene på skjermen som stemmer med toneleiet. 
Du får poeng ut fra hvor nøyaktig du er, og det finnes tre vanskelighetsgrader å velge mellom. 
Du kan også velge å synge deg gjennom en forkortet versjon av hver sang. 
Som før, er det relativt lett å jukse seg til bedre poengtall - det er viktig å holde tonen i spillet, det har ikke så mye å si hvor rent du synger eller hvor bra uttale du har. 
Du kan strengt tatt bare mumle eller nynne med, så lenge du treffer riktig tone. 

Bedre utvalg? 

Den viktigste nyheten er selvsagt de nye sangene. 
Igjen, utvalget er tilpasset de fleste smak, flere typer artister og forskjellige tidsperioder er representert. 
Det er bra med variasjon, men du liker nok ikke samtlige av disse låtene, og derfor blir levetiden også redusert. 
Det ideelle hadde kanskje vært om Sony for eksempel slapp nye SingStar-disker fordelt på sjanger? 

Artistene i den nye SingStar inkluderer blant annet Alicia Keys, Maroon 5, Bob Marley, Duran Duran, Kylie Minogue, Pink, The Police, Scissor Sisters, og mange flere. 
Mange gode navn, mange gode sanger, men litt for bredt spekter... 
Vi legger også merke til at det virker til å være flere sanger som er ukjent for folk flest, noe som kanskje legger litt demper på feststemningen. 
Karaoke skal være allsang og låter alle har hørt, og selv om Franz Ferdinands "Take Me Out" er en fantastisk låt, fungerer det kanskje ikke fullt så bra som partystarter? 

Full fest 

I tillegg til nye låter har Sony lagt til en viktig spillmodus. 
Nå kan to personer synge sammen i duett, noe som ofte fungerer veldig bra. 
Låtene splittes opp i to vokallinjer, og hver person får ansvaret for sin del. 
Det er riktignok noen sanger med en temmelig sær fordelig, hvor den ene får synge omtrent hele låten, og den andre må nøye seg med et stusselig refreng. 
Men spor som Elton John & Kiki Dee - Don't Go Breaking My Heart, eller Sonny & Cher - I Got You Babe fungerer kjempebra. 

Du kan også fremdeles synge mot andre og konkurrere om poeng, og det er like underholdende som før. 

En stilig mulighet er at du kan legge inn sanger fra den første disken inn i den nye SingStar, og disse kan også deles opp i duetter. 
Du får effektivt 60 låter å velge mellom, og det er jo en hel del. 

Andre elementer som EyeToy-støtte (du kan ta opp små videoklipp) og flere spillmodi øker levetiden ytterligere, så med noen gode venner vil du garantert få mange morsomme kvelder ut av SingStar Party. 
Men det varer ikke for evig, du vil bli lei av låtene, og vi håper på en ny oppdatering om ikke så altfor lenge. 
Mest spent er vi selvsagt på den norske versjonen av SingStar, som kommer til neste år! 
