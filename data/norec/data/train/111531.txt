Spennende nisse-eventyr
Nisse-eventyr med sentimentale blåtoner som vil treffe et stort publikum. 

HANDLER OM: 
Den engstelige, men ganske så kloke prinsesse Fjellrose må hente fram alt hun har av mot for å redde blånisser, rødnisser og verden for øvrig. 
Hun får god hjelp av den unge rødnissekongen Dreng i en film som først og fremst handler om mot og samhold. 

DOM: 
Det velkjente Blåfjelluniverset har tatt steget over i en actionfylt tilværelse der spenning og sentimentale overtoner går hånd i hånd. 
Som en god norsk førjulsopplevelse fungerer dette aldeles utmerket, både for barn og deres voksne følge. 

Riktignok gir både form og innhold assosiasjoner til andre filmer i eventyrsjangeren. 
Noen ganger er vi i et slags minilandskap til «Ringenes Herre», andre ganger er det Ronja Røverdatter som spøker i bakhodet. 
Når det gjelder action og spesialeffekter er man vel for godt vant til å la seg imponere over akkurat den biten i «Julenatt i Blåfjell». 
Men filmen treffer med to svært troverdige og sjarmerende representanter for et fenomen barn elsker; Barn Med Mot! 

Forfatter Gudny Hagens Blåfjellunivers er godt befestet både gjennom TV og teater. 
Historien i filmen er noe annerledes, men gjennomført tro mot grunntonen i konseptet. 
Det dreier seg om varmhjertet omsorg, hjelpsomhet og ansvarsfølelse; idealer som understrekes uten en påklistret pedagogisk pekefinger. 
Snarere med vemod og varme. 

Med Ane Viola Semb som prinsesse Fjellrose har teamet bak Blåfjell-filmen skapt en liten heltinne med slektskap til både Ronja og Pippi. 
Fjellrose er langt mer engstelig enn sine svenske forgjengere. 
Men hun tør når det gjelder, og viser seg sin fremtidige dronningtittel verdig, både i handlekraft og følelser. 
Samspillet mellom henne og rødnissen Dreng, spilt av Johan Tinius Austad Lindgren med gutteaktig sjarm, har akkurat det lille snev av pur ung forelskelse i seg som er sødmefylt rørende. 

Musikken gir innimellom filmen et noe svulmende sentimentalt preg. 
Men historien har spenning og varme, den har fengende og god flyt. 
Vi er definitivt tilbake i et univers vi nordmenn trives i; hjemme hos nissene. 
