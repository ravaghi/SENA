Madonna «4 Minutes» (låt)
(Warner) 

Skuffende forsmak på albumet «Hard Candy». 

Hun har med seg både Timbaland og Justin Timberlake, men summen er dessverre mindre enn hva de samlede bestanddeler skulle tilsi. 
«4 Minutes» er en klossete koloss av Madonna-klisjeer, Timberlake-klisjeer og det som etter hvert har blitt Timbaland-klisjeer. 

Et gampende synthriff med høy sirkusfaktor og noen ganske standard hip hop-rytmer ligger som grunnlag for en formidabel rekke lyriske klisjeer. 
Det vil bli kjøpt så vel som spilt, men dét er på grunn av varemerke, ikke innhold. 

Som førstesingel fra et Madonna-album av 2000-tallet betraktet: 
Bedre enn «American Life», svakere enn «Hung Up» og lysår unna «Music». 
