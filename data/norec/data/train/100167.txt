The Last Shadow Puppets«The Age Of The Understatement»
ROCK (Domino/VME) 

Apestreker på sidelinjen. 

Ingen kan ha noe å utsette på 22 år gamle Alex Turners arbeidslyst; jobben som Arctic Monkeys-vokalist er ganske sikkert travel, og like fullt har han greid å ro i land dette ambisiøse sideprosjektet. 
I tospann med Miles Kane fra det betydelig mindre kjente bandet The Rascals, har han laget platen der tidsriktig indie møter Scott Walkers teatralske pop. 

Det fungerer tidvis veldig bra, og platen er i grunn mer forseggjort på de fleste plan enn hva som var tilfellet med det siste Arctic Monkeys-albumet. 
Noen ganger blir likevel guttenes stemmer litt for puslete i møte med den voldsomme romklangen og de melodramatiske strykerarrangementene. 
Dessuten greier de sjelden å virkelig dra i hjertestrengene - en sang som «The Meeting Place» er utvilsomt vakker, men direkte rørende blir den aldri. 

Reservasjoner til tross: 
En pur poplåt som «Standing Next To Me» og et rockmonster som «I Don't Like You Anymore», bekrefter inntrykket av Turner som en stor begavelse; forhåpentlig vil han slå enda mer ut i blomst med tiden. 

ANBEFALTE KJØP: 
«The Age Of The Understatement», «Standing Next To Me», «Calm Like You», «I Don't Like You Anymore». 
