... og en skipslast med rom
Am. action/eventyr, 11 år. 
Regi: Gore Verbinski. 

Stjerner. 
Johnny Depp, Keira Knightley, Orlando Bloom, Stellan Skarsgård, Bill Nighy, Jack Davenport, Jonathan Pryce. 

Handler om. 
Mens kaptein Jack Sparrow (Depp) mirakuløst overlevde film nummer én og nå seiler bekymringsløst på de syv hav med sjørøverskuta «Black Pearl», blir hans redningsmenn fra sist brutalt innhentet av fortiden. 
For å ha reddet den dødsdømte Sparrow til flukt fra døden, blir guvernørdatter Elisabeth (Knightley) og hennes galante ridder Will Turner (Bloom) nå selv konfrontert med galgen. 

Én eneste ting kan redde dem: 
At de to oppsporer Sparrow og hans magiske kompass. 
For det kan lede til nøkkelen til skattekisten Dead Man's Chest. 

Snart jager et mangfold av rivaler hverandre og den samme nøkkel, samtidig som de alle er truet av selve havet: en gigantblekksprut ved navn Kraken. 

Dom. 
Dette gigantiske sludder, dette turbulente tøv og forrykende fjas reddes av genuin humor og ramsalt underholdningsglede - samt en total mangel på selvhøytidelighet. 

Her øynes ikke den fjerneste ambisjon om å holde seg til det politisk, enn si det historisk korrekte - utelukkende om å holde publikum i klukkende godlune gjennom samfulle to-og-en-halv time. 

Det er naturligvis horribelt hva filmen gjør med den hevdvunne spøkelsesmyte om «Den flygende hollender» (undergangsfartøy for slimete skapninger et sted mellom havdyr og sjømenn, deriblant en skjellbevokst undervannsversjon av Stellan Skarsgård). 

At Orlando Bloom må blekne, Keira Knightley overta helterollen og farlige vibrasjoner oppstå mellom tøffingen Knightley og kaptein Sparrow, var bare å vente. 
Toer'n seiler friskt, om enn overlastet på egen kjøl som rendyrket underholdning for de mange, krydret med klassiske filmreferanser for noe færre. 

Og Jack Sparrow? 
Overrumplingseffekten fra ener'n er Depp naturligvis berøvet, og en anelse synes han å ville dempe «skjønnhetsfaktoren». 
Men fortsatt holder han sin sjarlatan i samme, hårfine balanse aller ytterst på planken. 

Toer'n toner ut med opptil flere hengende snører i påvente av treer'n - allerede på beddingen og klar for sjøsetting neste sommer. 

ELLEN MARGRETHE SAND 
