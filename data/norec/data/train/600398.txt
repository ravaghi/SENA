Visuelt storslått, fengslende actiondrama
Mye er storslått i Ridley Scotts siste film, "Prometheus". 
Også manuset tenker i høye baner og har store armbevegelser: 
Det er lagt til 2089, flyttes deretter til 2094. 
En gruppe forskere mener å ha funnet bevis på at de vesener som skapte oss, vi mennesker på Jorden, befinner seg på en planet under en annen sol. 
Og forskere mener de vet hvilken planet. 

Det utrustes et romskip. 
Ett, eneste menneske står bak ekspedisjonen, han leter etter Udødeligheten. 
Deler av denne gruppa fryses ned, de vekkes da romskipet lander på denne planeten. 
De går "i land". 
Hva som skjer av voldsomheter, uhyrligheter, selsomme tildragesler, groteske situasjoner og, faktisk, morsomme replikker, skal ikke røpes her. 

Men røpes skal at dette science fiction-dramaet er fengslende. 
Det besitter verken den episke eller filosofiske dimensjonen som Stanley Kubricks "2001 — en romodyssé" hadde, men som en form for opphøyet action fungerer det med stor og gispende smidighet. 
Filmen har elementer av westerndramaet, katastrofefilmen og Det gamle testamentet i seg, tilsatt en utvidet og luftig fantasi og nær alt hva det kan avstedkomme av effekter. 
Og der å anføre: 3D-dimensjonen er velbalansert og finurlig, uten å føles overdynget eller full av affektert krampe, som noen filmer tilskrudd 3D-teknikk kan ha. 

(anmeldelsen fortsetter under bildet) 

Storyen har elementer i seg som har tråder til Ridley Scotts "Alien". 
En merker Ridley Scotts myndige klo i mange situasjoner, den visuelle komposisjonen er faktisk enda mer prangende spektakulær enn i "Alien", selvfølgelig har dette noe med 3D-teknikken å gjøre. 

Innbakt i manuset finnes det interessante klokskaper, som "De som skaper deg, kan ikke alltid redde deg". 
Eller: 
"Vil du skape noe, må du iblant ødelegge noe". 

Skuespillerne er både forbevisste og formstilige. 
Svenske Noomi Rapace legger noen tommer til både talent og fremtidig berømmelse som handlekraftig forsker. 

Har du sans for actiondrama innen science fiction, bør du absolutt se dette. 
Og har du bare den minste sans for regissør Ridley Scott (det var han som i 1982 også skapte den banebrytende "Blade Runner") MÅ du se dette! 

Ridley Scott er blitt 74 år nå. 
I all overflødighet: 
Han er ikke blitt rusten. 
