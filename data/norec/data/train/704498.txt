Et søtt kakestykke fra Frogner bakeri
I 2005 oppsummerte DeLillos sine første 20 år med samlealbumet "Festen er ikke over, det er kake igjen". 
Det viste seg å bli en treffende tittel. 

Riktig nok var "Huskeglemme" (2009) en plate man heller bør glemme enn huske, men de kom sterkt tilbake med "Trist å være glad" (2011) og "Vi er på, vi kanke snu" (2012). 

Den siste inneholdt et par gullkantede kjærlighetserklæringer til Neil Young. 
Han er ikke like sterkt til stede nå, men til gjengjeld vekkes bandets naive sjarm til live. 

De åpner med tittelkuttet "Rett og slett livet", en radiovennlig sang du er nødt til å bli i godt humør av. 
Kyrre "Neste sommer" 
Fritzner er tilbake som produsent, før han overlater de ni andre sangene til Jan Erik Kongshaug. 

"Alt står i min makt" er heller ikke å forrakte, med sine Beatles-aktige strykere og tekst om det komplekse i et forhold. 

"Terninger" nærmer seg grensen til Young-land, men før du kommer så langt, tones gitaren ned til fordel for piano og strykere. 
Det hadde vært morsomt å høre en alternativ versjon av denne, selv om låten fungerer som den er. 

Den fine hyllesten til den avdøde slektningen "Onkel Tico" inneholder mer piano, faktisk får det råde grunnen alene i halve sangen mens Lillo-Stenberg synger om å spille gitar." 
Min beste venn" er en behagelig lettvekter, mens "Tvilen er min venn" signert Lars Fredrik Beckstrøm kunne vært en versjon av en gammel Neil Diamond-sang. 

Per Lillo-Stenberg, far til Lars, døde 85 år gammel i mars. 
Han sto bak tekstene til DeLillos-sanger som "Smak av honning", "Smilet til Cecilie" og "S’il vous plait". 
Her hylles han på stillferdig vakre "Kjære fattern", samtidig som de bruker en av hans tekster i søte "To på café". 

Det evige andre forbildet, Neil Young, dukker opp i teksten til "Barnebarnas barnebarn". 
Sangen er en anerkjennelse av at Lars ikke klarer å leve opp til heltens innsats for jordas framtid. 

Jeg ser at han spiller 

sine sanger med kjempesterkt 

og ektefølt engasjement. 

Men neste morgen står jeg opp 

og er kjempetrett 

og det er ikke lett 

å synge en eneste sang. 

Beckstrøm er tilbake i "Drøm", enda en sang om døden som lurer i bakgrunnen. 
Slik blir det vel når man føler alderen tynge. 
Det blir uansett en fin avslutning på albumet. 

Til syvende og sist snytes vi for høydepunktene vi fikk på de to forrige platene, men DeLillos har fortsatt sine fine øyeblikk – 30 år etter starten. 

Beste spor: 
"Rett og slett livet", "Alt står i min makt", "Kjære fattern", "Barnebarnas barnebarn". 
