Spillanmeldelse:«Super Mario 3D Land» 

(VG Nett) 
Mario er i toppform i «Super Mario 3D Land», og leverer det beste bærbare Mario-spillet noensinne! 

«Super Mario 3D Land» er en hyllest til mannen som har vært spillhistoriens midtpunkt i over 25 år; en tykkfallen rørlegger med italiensk aksent. 

Oppskriften er som vanlig; Bowser stikker av med prinsessen, og Mario må hoppe seg gjennom åtte verdener for å få henne tilbake. 
Og dette blomstrer over av fantasi og lekenhet. 
Det utfordrer deg med nye kameravinkler, og utnytter 3D-effekten for å skape snedige synsbedrag. 

De yngste barna vil sannsynligvis få problemer med Mario på de senere nivåene, for det blir nokså utfordrende etter hvert. 
Men med litt hjelp fra fingernemme foreldre, bør dette gå greit - hvis avkommet i det hele tatt får tilbake 3DSen med det første. 

Dette er nemlig en nydelig blanding av det populære «New Super Mario Bros.», og det mange vil kalle seriens absolutte høydepunkt; «Super Mario Bros. 
3» fra 1988. 
Og alle som spilte det, vil få roser i kinna av å endelig se Mario med stripete hale igjen. 

VGD-bruker SpillRune: 
Utvilsomt det beste bærbare Mario-spillet hittil, men litt for tettpakket og "miniatyr"-preget til å nå opp til Galaxy-standard. 
Diskuter Super Mario 3D Land her! 

«Super Mario 3D Land» appellerer minst like mye til voksne, som til dagens unge. 
Og det er umulig å ikke trekke på smilebåndet når han flykter fra spøkelser, balanserer på line, og hopper mot toppen av flaggstanga som venter i slutten av hvert brett. 

Har du gått til innkjøp av en Nintendo 3DS, er dette et åpenbart kjøp. 
Har du ikke Nintendos nye håndholdte, så er «Super Mario 3D Land» en god grunn til å sette den opp på ønskelista - og sørge for å være veldig, veldig snill nå denne siste måneden. 

SUPER MARIO 3D LAND Plattform: 
Nintendo 3DS Genre: 
Plattform Alder: 3+ Utvikler: 
Nintendo Utgiver: 
Nintendo 
Mer info 
