Kul katt
«Pus i støvler» er en underholdende eventyrwestern med katta fra Shrek-filmene i rollen som en slags Zorro. 

FILM: 
De fire Shrek-filmene har spilt inn over tre milliarder dollar. 
Da er det vanskelig å si stopp, selv om det meste er sagt, så hvorfor ikke lage en «prequel» om en av bifigurene? 
Slik har det seg at Pus i støvler har fått sin egen film — den første av flere, må vi anta, i lys av inntektene etter USA-premieren. 

Gullgåsa 

Pus dukket opp i «Shrek 2» og var med i de to neste. 
Årets film tar for seg det som skjedde før Pus traff det grønne trollet og vennene hans. 
Vi møter ham første gang som etterlyst, idet han rømmer fra en dusørjeger. 
Når han entrer saloonen for et etterlengtet glass melk, blir han latterliggjort og må vise sine sverdkunster. 
Etter å ha satt seg i respekt får Pus et tips om at forbryterne Jack og Jill er i besittelse av de gylne bønnene som fører til det store slottet der gullgåsa holder til og ... som dere skjønner, er oppskriften den samme som i Shrek: 
De velkjente eventyrene blandes og ristes og de merkeligste ting begynner å skje. 

Pus roter seg bort i trøbbel når en katt utkledd som Batman går ham i næringa. 
Dessuten dukker den eggformete barndomskameraten Humpty Alexander Dumpty opp og har planene klare for hvordan gullgåsa skal bli deres. 
Pus blir også begeistret for den allsidige og vakre Kitty Silkepot. 

Sofistikert 

Selv om «Pus i støvler» er et resultat av Shrek-industrien, er filmens univers like mye spagettiwestern som tradisjonell eventyrverden. 
Animasjonen er proff og detaljert, med myk pels og gylne ørkenfarger. 
Flere scener byr på katteaktig sjarm og Pus er en sofistikert luring med gode replikker og hjerte av gull som er blitt sveket av sin venn Humpty, en historie som fortelles i et lengre tilbakeblikk. 

«Pus i støvler» er ikke fri for de populærkulturelle referansene som gjorde Shrek populær blant foreldre på barnekino, men filmens styrke, i tillegg til den sverdsvingende førsteelskeren Pus, er de mange fartsfylte og luftige fluktscenene. 
Gledelig nok har regissør Chris Miller og hans dyktige hjelpere valgt å ikke bare klistre på 3D-effekten, men utnytte den til å forsterke magesuget. 
