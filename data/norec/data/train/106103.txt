Eldkvarn:«Svart blogg» 

(Capitol / EMI) 

Plura Jonssons episke fortellerstemme savner sidestykke i skandinavisk rock, og på «Svart blogg» er han mer utleverende og personlig enn noensinne, slik en blogg bør være. 

Og den er svart, faktisk oppfattes tekstene her som en svimlende spiral av sortsinn med sterke selvbiografiske trekk og med tilstrekkelig små doser av humor til å balansere ordene fra undergangen. 
Hele platens tone settes av coverbildet, hvor en liten gutt leker med en revolver, og preges på innsiden av at «døden og ensomheten har ringt inn sin bordbestilling», som det heter i «Fulla för kärlekens skull». 

Musikalsk preges låtene av en instrumentering og orkestrering som minner om Bruce Springsteens «Born To Run», men Plura har like klare ekko av nittitallsutgaven av Bob Dylan - best avslørt på den fenomenale, åtte minutter lange «Blues för Bodil Malmsten», en svensk forfatter og tilsynelatende nær venninne av Plura i en varm fortid. 
Tidligere i Eldkvarn-karrieren brant Plura Jonsson lyset i begge ender, nå bare brenner han. 
Han gløder faktisk i sitt 56. år! 

Anbefalte kjøp: 
Spesielt tekstene gjør at denne må nytes i helhet! 
