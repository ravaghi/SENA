Finurlig snowboardaction
Det enkle er ofte det beste. 
Noe å tenke på neste gang, Electronic Arts. 

Det begynner nemlig så pent og ryddig i «SSX Blur». 
Som i de andre spillene i serien skal man kjøre snowboard nedover fjellsider, mens man kjører om kapp, gjør triks, og samler inn hemmeligheter. 
Enkelt og greit. 

Og alt er flott i starten. 
Man beveger seg ved å styre med nunchuck-kontrolleren. 
Skal man svinge bråere, vipper man den litt til sidene. 
Intuitivt og responsivt, det er dette vi har drømt om med Nintendo Wii. 

Men så går man videre i kontrollopplæringen. 
Man roterer i lufta ved å vri Wiimoten i forskjellige retninger. 
Ok, litt rart, men går det og. 
Så tar man grep ved å holde inne Z, og vri nunchucken i en av fire retninger, helst mens man roterer. 
Eh, vent litt, nå ble det litt mye. 
Og mens du gjør dette, ikke glem å kaste snøball underveis, ved å holde inne B og vippe Wiimoten fort opp og ned. 

Og til slutt, når armer og fingre går i alle retninger, skal du gjøre såkalte Übertriks: spektakulære halsbrekkende stunt som utføres ved å peke Wiimoten mot skjermen og tegne forskjellige mønstre som kommer opp. 

Ok, det holder nå. 

SSX 
Blur har nemlig et kontrollsystem i bunnen som er godt som gull. 
Man har god kontroll nedover fjellsidene, styringen er en fryd. 
Men når man begynner å gjøre triks og prøver å få poeng, blir det fort så kaotisk og uoversiktlig, at mye av spillegleden forsvinner. 

Det enkle er ofte det beste, og hadde utviklerne vært mindre opptatt av å få deg til å peive armene i alle mulige retninger mens du holder inne to-tre forskjellige knapper, hadde «SSX Blur» vært et utrolig bra spill. 
Slik det er nå er det morsomt, men altfor komplisert for sitt eget beste. 
