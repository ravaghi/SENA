Falskmyntnerne i Sachsenhausen
Andre verdenskrig er full av spesielle historier, og den tyske filmen ”Falskmyntnerne i Sachsenhausen” forteller en av dem. 

Det er en sterk historie om jødiske krigsfanger som blir satt i en vanskelig situasjon. 
De må hjelpe nazistene eller dø. 
Filmen er godt regissert, med dyktige skuespillere og en troverdig ramme. 

Samarbeide eller motarbeide? 

Krigen er inne i sin siste fase og nazistene har en ny plan. 
De skal ødelegge sine fienders økonomi ved å oversvømme dem med falske pengesedler. 

De tvinger jøder med de nødvendige ferdighetene til å utføre arbeidet i en spesialavdeling i fangeleiren Sachsenhausen, blant andre falskmyntneren Salomon Sorowitsch, som blir en nøkkelfigur. 

Fangene står foran litt av et dilemma. 
Skal de gjøre en god jobb, og dermed redde sine egne skinn, eller sabotere aksjonen for å motarbeide nazistene? 

Hva ville du gjort? 

Jeg forstår både Sorowitsch, som mener at det ikke er noen vits i å sabotere. 
Man vil bare bli drept og tyskerne henter inn noen andre. 

Og jeg forstår Adolf Burger, som mener de har en plikt til å sinke operasjonen for å fremskynde krigens slutt. 
Filmen tvinger deg til å tenke selv. 
Hva ville du ha gjort? 

Stjernen fra "Rex" 

Sorowitsch blir glimrende spilt av Karl Markovic, som mange har sett i hundedetektiv-serien ”Rex”. 
Vi ser ham innledningsvis i scener etter krigen, hvor han er tydelig merket av sine opplevelser. 

Så ser vi ham i scener før krigen, hvor han er en positiv gladkriminell som lever gode dager i Berlin. 
Kontrasten er stor. 
Og Markovic leverer en sterk prestasjon som viser en gradvis personlighetsforandring. 

Mørkt og underholdende 

”Falskmyntnerne i Sachsenhausen” er en utrolig historie om menneskers mot og vilje til å overleve. 
Regissør Stefan Ruzowitsky har greid å fortelle den på en troverdig måte, uten å benytte seg av altfor mange fangeleirfilmklisjéer. 

Dette er svært god underholdning, til tross for historiens mørke tema, og er absolutt verdt å se! 
