Filmanmeldelse:«Solan og Ludvig 
- Herfra til Flåklypa» 

Solan og Ludvig flyr høyt, men lander som vanlig med begge beina på jorda. 

«Solan og Ludvig – Herfra til Flåklypa» 

Norge. 
For alle. 
Regi: Rasmus A. Sivertsen 

Norske stemmer: Kari Ann Grønsund, Trond Høvik, Per Skjølsvik, Bjarte Hjelmeland, Kåre Conradi, m.fl. 

1. juledag er det premiere på den nye Flåklypa-filmen. 
Aukrust-universet, som ble gjenskapt «på nytt» for et par år siden i «Jul i Flåklypa», holder fram i samme stil. 
Tonen er lun, godslig og krydret med verbale humorpiller som i like stor grad treffer et voksent som et mer barnlig publikum. 

Handlingen er snekret sammen med passe doser spenning og humørfylte påfunn som – den kreative glød til tross - har en noe stor dose gjentagelse over seg. 
Det gjelder både replikker og handling i skog og mark. 

Men det er neppe tvil om at dette er et Flåklypa-univers man får et hjertevarmt forhold til. 
Regissør Sivertsen og Qvisten animasjon har stø hånd over dukker og bevegelser, og stemmene er velegnet til sine respektive karakterer. 

Denne gang dreier det seg om et osteløp fra Slidre til Flåklypa. 
I Birkebeiner-ånd skal en ost fraktes gjennom ulendt terreng uten bruk av motoriserte midler. 
Solan har i kjent stil vært flåkjefta og veddet gård og grunn (det vil si Reodor Felgens hus) på at han vinner løpet. 

Motparten er den alltid sleske meieribestyrer Kleppvold, som har den pratsomme bergenser Olram Slåpen (en vittig Bjarte Hjelmeland) på laget. 
I tillegg har han den sterke Emmanuel Desperado med som umotorisert drivkraft! 

Og nok en gang må Reodor Felgen sette sin lit til de pussigste oppfinnelser; saker og ting som gir «skurkene» hakeslepp – og tilskuerne frydefulle glis. 

Det er Solan og Ludvig som er hovedpersonene. 
Med den litt robuste stemmen til Grønsund (Solan) og Høviks engstelige mumling (Ludvig) er de motpoler som utfyller hverandre. 
Når fenomener som overmot og angst faktisk samarbeider så lander man, om ikke akkurat fjellstøtt, så med beina godt plantet på jorda. 

Avisa Flåklypa Tidende er igjen en aktiv brikke i formidlingen av osteracet. 
Redaktør Pløsen og hans noe ustrukturerte sportsjournalist Melvin Snerken står for en del replikkvekslinger det svinger av, når de styrer unna det mest repeterende. 

Ryktene sier – og vi har det fra mer pålitelige kilder enn Flåklypa Tidende – at det kommer enda en film om Solan & Co. Det ser vi fram til. 
