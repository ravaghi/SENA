Wolves Like Us:«Late Love» 

(Prosthetic / Indie) 

Nå er det ulvetid. 
Rockeversjonen (i alle fall konstellasjonsmessig) av Montée har bare et knapt års eksistens bak seg, men er allerede tungt overeksponert for høye forventninger. 

Den Øyaklare kvartetten innfrir de fleste av disse, og bevarer likheten med sine enkelte bestanddeler - i den forstand at man innbiller seg å høre godsinte ekko fra foreldrebandene Amulet, JR Ewing og Silver. 

Som avkom er de punkvåkne og stoner-aggressive, men mest av alt melodiøst circlepit-spektakulære. 

Innbyrdes blir låtene for like seg selv til at det holder minutt for minutt, men den nærdronete avslutningen varsler en større, sterkere og fetere varg. 

BESTE LÅT: 
«My Enemy» TOR MARTIN BØE 
