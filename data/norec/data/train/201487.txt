Samsung Galaxy Tab P1000 er nesten en vinner
Samsungs nettbrett imponerer på nesten alle vis, men noe trekker likevel ned. 

Du behøver ikke ha et tabloid hjerte for å akseptere at nettbrett-krigen endelig er i ferd med å intensiveres. 
Apple blåste liv i den gamle tablet-idéen med iPad, og noen måneder etter lansering har flere millioner eksemplar for lengst forlatt Apples fabrikker i Asia. 

I Norge lar den fortsatt vente på seg, og selv om det sannsynligvis finnes titusenvis av eksemplar på plass i landet allerede - Finn.no hevdet så seint som 5. oktober at de har målt 40.000 unike iPad-treff i løpet av juli, august og september -, er den ikke mulig å få tak i gjennom det offisielle Apple-apparatet. 

Sniker seg foran iPad 

Samsung tar dermed innersvingen på Apple i Norden gjennom sin overraskende raske lansering av Samsung Galaxy Tab, et sjutommer stort nettbrett med Googles Android-operativsystem i bunn. 
Vi så først produktet under årets IFA-messe i Berlin i begynnelsen av september, og halvannen måned seinere er den allerede å finne i flere norske butikker. 

Svaret er ja. 
Og litt nei. 
Her er nemlig veldig mye å like, men vi har - noen ganger bokstavelig talt - hengt oss opp i endel ting som vi ikke liker så godt. 

Det ytre teller også 

Utsiden er det lite å utsette på. 
Galaxy Tab er kanskje ørlite tykk, men den er minimalistisk og elegant, og den ligger veldig godt i hånda. 
I motsetning til med iPad kan du holde den med én hånd over lengre tid, mye takket være den nesten tre tommer mindre skjermen, og, ikke minst, at den veier hele 300 gram mindre enn Apples nettbrett. 

SIM og micro-SD-kortplassene er diskret plassert på høyre side, sammen med av/på-knapp (som også fungerer som låsetast) og volumjustering. 
Micro-SD-kortet som følger med er på 16GB. 

Skjermen er knallbra. 
Samsung har med mobiltelefoner som Galaxy og Wave vist at de liker skarpe kanter med nesten i overkant kraftig fargemetning, og Galaxy Tab er ikke noe unntak. 
Fargene slår deg nesten i bakken, og selv om 1024 x 600 piksler ikke er helt på nivå med iPhone 4s såkalte "retina"-skjerm hva pikseltetthet angår er det mer enn bra nok til de fleste nettbrettaktiviteter. 

Merk deg at forskjellen på Tabens sju og iPadens 9.7 tommer er stor. 
Veldig stor. 
Vi ble faktisk grundig overrasket over hvor mye de 2.7 ekstra tommene har å si da vi sammenliknet de to brettene, noe bildet under bør forklare uten nærmere forklaring. 

Batteritid med forbehold 

Batteritiden oppgis til sju timer kontinuerlig filmavspilling. 
Akkurat det har vi ikke testet, men de samme kjørereglene gjelder på Samsungs nettbrett som for mange andre smartmobiler: 
Du må ha kontroll over prosessene dine. 
Sagt litt mer folkelig så bør du blant annet la være å skru på push-e-post, og du bør la være å for eksempel ha på kontinuerlig oppdatering av alt fra Twitter-feeder til nyhetsoppdateringer via småprogrammer. 

Vi lot både push og andre oppdatering kjøre fritt første døgnet, og da raste batteriindikatoren fra full til nesten tom på imponerende kort tid. 

Versjon 2.2 ("Froyo") av Android har heldigvis enkel programstyring tilgjengelig, slik at du til enhver tid kan se hvilke applikasjoner som stjeler både minne og prosessorkraft. 
Økt fleksibilitet stiller større krav til brukeren, men det tar til gjengjeld ikke mange sekundene å sjekke hva som stjeler hvor mye - for deretter å avslutte de prosessene som tapper batteriet unødvendig. 

Den er også en vanlig mobil 

I motsetning til iPad, men på lik måte som Huawei-brettet vi har testet tidligere, fungerer Galaxy Tab også som en vanlig mobiltelefon. 

Du kan ringe og sende meldinger like smertefritt som du gjør ellers, men det er heldigvis ikke meningen du skal holde den store klumpen mot hodet som om du var programleder i et dårlig, fransk skjult kamera-program. 

Ringefunksjonen fungerer helt greit med både internhøyttalerne og med de medfølgende øretelefonene, selv om førstnevnte ikke akkurat har hi-fi-lyd. 
De fleste vil kanskje styre unna utstrakt mobilbruk på grunn av størrelsen på enheten, men det er ikke tvil om at det kan være behagelig å for eksempel besvare meldinger fra sofakroken uten å gå de lange, lange fire meterne til kontorpulten der mobilen ligger. 

Klarer du finne et stort og kraftig nok stativ som kan feste Galaxy Tab i bilruta kan nettbrettet også brukes som GPS. 

Surfing og epost og app-butikk 

Vi har tidligere skrevet omtale av Android 2.2, eller "Froyo" blant kjente, så ønsker du mer detaljert informasjon kan du klikke deg inn der. 

Det du behøver vite er at du med Googles mobile operativsystem blir utstyrt med særdeles omfattende og avanserte muligheter, som blant annet betyr at du kan spesialtilpasse enheten din i langt større grad enn det som er tilfellet med iOS-systemet du finner på blant annet iPad. 

Nettleseren er bra, men ikke så bra som Safari-nettleseren på iPad. 
Det er ikke nødvendigvis hastigheten det går på - noen få uhøytidelige tester viser at lastetiden ikke spriker særlig mye mellom de to nettbrettene -, men mer hva som skjer når kompliserte nettsider er ferdiglastet. 

Et særdeles grelt eksempel er fullversjonen av den britiske nettavisen The Guardian. 
Her sliter Galaxy Tab så mye med innholdselementene at du nærmest må dra deg nedover sida, mens iPaden behandler samme nettsted med en letthet og eleganse som er slående. 
Det er nesten som forskjellen på å blåse luft gjennom et sugerør ned i en tykk milkshake, og å gjøre det ut i lufta. 

Enklere, mobiltilpassede sider er derimot plankekjøring, selv om rulling oppover og nedover skjermbildet fortsatt ikke er like smidig som på iPad. 
I praksis ser vi også at Taben konsekvent velger mobilsider der de er tilgjengelige. 
Det betyr at de fleste, store nettsteder ender opp med å servere oss mobilutgaven, selv om vi med sju tommer nok kunne taklet fullversjonen uten problemer. 

Det er altså ørlite irriterende. 

I motsetning til iPad har Android Flash-støtte, men det ser ut til å ha skjedd ut fra prinsippet om at det er viktigere å kunne si at noe støttes, enn at det støttes skikkelig. 
Flash-opplevelsen er ikke optimal, men kan, hvis oppløsningen på Flash-spilleren er lav nok, gjøre en grei jobb med å vise innholdet. 
Vær oppmerksom på at Flash-avspilling ikke er nådig mot batterikapasiteten. 

Trykk på bildespesialen under for skjermbilder fra Galaxy Tab: 

Epost-oppsettet går på skinner, spesielt hvis du har Gmail-konto. 
Exchange er heller ikke vanskelig å konfigurere, og du kan naturligvis velge å se all innkommende e-post i én og samme mappe, eller sjekke hver konto individuelt. 

Android Market er fortsatt ikke uten voksesmerter, og elegansen til Apples App Store er mer eller mindre fraværende. 
Nå kan derimot alle som har registrert seg via Google Checkout også få tilgang til applikasjoner som koster penger, og tatt i betraktning at utvalget rundet 100.000 applikasjoner denne uka er det ikke tvil om at det vokser. 
Det er en svært enkel sak å kjøpe når en først er Google-registrert, selv om vi ble litt skremt av at Market ikke ber om passord hver gang vi trykker "Kjøp"-knappen. 
Alle som for eksempel har barn eller kjøper apper i påvirket tilstand vet hvor morsomt akkurat det kan bli på lang sikt. 

Imponerende videomuligheter 

Apples iOS-enheter har aldri vært kjent for å være tolerante når det kommer til verken video- eller musikkavspilling, og selv om apper som VLC har gjort livet hakket enklere den siste tiden, er de fortsatt ikke så bra som Android, og Galaxy Tab. 

Vi har testet en haug med formater med den medfølgende videospilleren, og selv om HD-filer med 1080p-oppløsning ikke er noe å satse på, går 720p-filer overraskende greit. 
Vi spilte av både wmv, divx og mkv-filer med denne oppløsningen, og det gikk på skinner. 

Musikkspilleren er også tolerant, om enn ikke så veldig elegant. 
Her kan du forsåvidt også slå deg løs i Android Market, og laste ned alternative avspillere. 

Det følger også med en ebok-leser, men har ingen butikk, og er bare ment for lesing av dokumenter du selv har lastet ned. 
Heldigvis er Amazons fabelaktige Kindle tilgjengelig for Android, og den spiller fint på lag med Galaxy Tab. 

Ja, den tar bilder 

Det er ikke fritt for at du føler deg noe framhevet i bybildet når du står med en sjutommer og knipser bilder og tar opp video, men det fungerer overraskende bra. 
Bildekvaliteten er varierende, og du kan fort ende opp med uskarpe bilder. 
Når bildene sitter er de derimot helt kurante, spesielt utendørs. 

LED-flashen får du garantert bruk for innendørs, hvis ikke blir bildene i overkant fulle av støy. 

Videoopptak skjer med en oppløsning på 720x480 piksler, og har samme karakteristikk som bildene: 
Bra utendørs, sånn passe innendørs. 

Legg uansett video- og ringemulighetene på minnet hvis du for eksempel driver med videokonferanser. 
Ingenting av det som står i disse avsnittene er mulig med iPad, og selv om ingen vil utsette seg selv for ydmykelsen det er å ta bilder med en 9.7 tommer skjerm rettet mot omverden, har Galaxy Tab utvilsomt overtaket på konferansedelen. 

Du kan se bilder tatt med Galaxy Tab her: 1, 2, 3, 4, 5. 
Video tatt med Samsungs nettbrett laster du ned her: 
Galaxy-video. 

Pris: 
Her blir det komplisert 

Da vi først snakket med Samsung under årets IFA-messe ble vi fortalt at Galaxy Tab kun ville bli solgt med mobilabonnement, men det har de tydeligvis gått bort fra. 
Flere norske nettbutikker har allerede nettbrettet til salgs for godt under 7.000 kroner uten abonnement, men, som vi har skrevet om tidligere, har de store norske operatørene forlengst bakt Galaxy Tab inn i abonnementene sine. 

iPad har fortsatt ikke kommet til Norge offisielt sett, men hvis en bruker de britiske prisene som utgangspunkt og ganger dem med ti (noe som fungerer fint for andre Apple-produkter som selges både i Norge og England akkurat nå), er det ikke urimelig å anta at rimeligste iPad med 16GB lagringskapasitet vil ligge på snaue 4.400 kroner når de sannsynligvis lanseres her til lands i november. 

3G-versjonen (også med 16GB) vil sannsynligvis bli en tusenlapp dyrere, men selv da blir differansen mellom iPad og Galaxy Tab betydelig. 

Det som bokstavelig talt blir tusenkronersspørsmålet er om Samsungs nettbrett kan forsvare å være minst tusen kroner dyrere enn markedslederen. 

For å få noe svar på det må du spørre deg selv hvordan du kommer til å bruke nettbrettet. 
For min egen del tenker jeg slik: 
Vet en at en blir sittende mest i sofaen med brettet er iPadens store skjerm og betraktelig lavere pris å foretrekke. 
Galaxy Tab er ikke tilgjengelig med bare Wlan, og du kan derfor ende opp med å betale for et abonnement eller en funksjon du ikke bruker. 

Er du derimot mye på farten, som mine besteforeldre sa, er Samsungs nettbrett betydelig enklere å håndtere på alle vis. 
Står du på bussen eller t-banen kan du bare glemme å holde en iPad i én hånd over selv kortere perioder. 
Det er ikke noe problem med Galaxy Tab. 

I tillegg kan du altså bruke den som mobil, noe som ikke er mulig med 3G-versjonen av iPad. 

Konklusjon: 
Kjøpe eller ikke kjøpe? 

Det er ikke tvil om at Samsung imponerer med Galaxy Tab. 
Til tross for at selveste Google har uttalt at Android-operativsystemet foreløpig ikke er tilpasset nettbrett, har den koreanske elektronikkgiganten likevel klart å gjøre nettbrett-opplevelsen så sømløs at det ikke uten videre er mulig å oppdage at dette i utgangspunktet er en mobiltelefonversjon. 

De fortjener også skryt for hastigheten og skjermen, og designet er lekkert uten å bli snobbete. 

Vi er derimot ikke kjempefornøyd med nettleseren, og selv om det finnes alternative nettlesere i Android Market, er surfeopplevelsen fortsatt noen hakk bedre på iPad. 
Ettersom nettleseren garantert er et sted nettbrett-brukere kommer til å tilbringe mye tid er ikke dette noe som kan ignoreres. 

Prisen er også for høy. 
Samsung har ifølge Wall Street Journal ambisjoner om å selge hele ti millioner eksemplar ved utgangen av neste år, men spørsmålet er hva som skjer når forbrukerne sammenlikner prislappene på iPad med Galaxy Tab. 

Akkurat nå er svaret på det helt åpent. 
Galaxy Tab er i alle tilfelle et svært lovende produkt som både imponerer og begeistrer, og som i neste versjon kan bli helt strålende. 

Stor takk til MPX.no for utlån av Samsung Galaxy Tab! 

Samsung Galaxy Tab GT-P1000 16GB 
