Vakkert og lærerikt om vindyrkingens kunst
En vakker, bittersøt hyllest til markens grøde, kvaliteten og vindyrkingens kunst, med litt snodig fransk arvelov på kjøpet. 
Dette er en film det er verd å se. 

Vår vingård i Bourgogne 

Originaltittel: 
Ce qui nous lie. 
Sjanger: 
Drama. 
Nasjonalitet: 
Frankrike 2017. 
Regi: Cédric Klapisch. 
Skuespillere: Pio Marmai, Ana Giradot, Francois Civi, Maria Valverde, Yamée Couture, Jean-Marie Winling. 
Lengde: 
1 time 53 min. 
Aldersgrense: 
Tillatt for alle. 

Her hjemme sukker folk over problemene formueskatten skaper! 
Ifølge denne skjønne filmen fra Burgund-vinenes arnested, er det ingenting mot flokene den franske arveloven og arveavgiften kan skape. 
For eksempel for en ungeflokk på tre som arver en tradisjonsrik familievingård. 

Talent og lidenskap 

Jean er den eldste, lidenskapelige, han som aldri var bra nok, fikk nok og utvandret. 
10 år senere kommer han tilbake. 

Juliette er vintalentet og den som har drevet gården med faren de siste årene. 
Hun som husker alle smaker, som kjenner igjen både årgang og kvalitet ved første dråpe. 
Hun mangler bare selvtilliten som trengs til avgjørelser og sjefing. 

Jeremie har giftet seg med arvingen til en mye større vingård, og blir stilt strenge krav til av sin myndige svigerfar. 
Han vil mye, men får det ikke helt til. 

Disse tre arver sammen vingården, som har vært i familiens eie i generasjoner. 
En for alle, alle for en. 
Men hvordan skal de få penger til den enorme arveavgiften? 
Alternativene finnes. 
Men hvordan bli enige? 
Mens de tre tygger på den nøtten og prøver å finne en god omgangsform, følger vi vinproduksjonen, innhøstingen og arbeidet på vingården gjennom fire årstider. 
Sammen faller de inn i rytmen, og oppdager gradvis at de gamle vinrankene og kjærligheten til håndverket og historien er en del av dem alle. 

Innblikk i vinkunsten 

I tillegg til innblikket i produksjonsprosessen og usedvanlig frodig-vakre bilder fra landskap og gårdsliv, er filmens store styrke de sammensatte rollefigurene og deres utvikling gjennom et begivenhetsrikt og komplisert år i vinkunstens tjeneste. 

Når rulleteksten kommer, tørster du bare etter mer. 
Mer om hvordan livet går videre for både gården og menneskene. 
Mer om det risikofylte, men fantastisk finstemte håndverket det er å produsere eksklusive årgangsviner, som skal godgjøre seg mange år i kjelleren før de har nådd toppen. 

Andre filmpremierer denne uken: 
