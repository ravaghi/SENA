Leiemorderfjas og blondinetøv
Herlighet, for et tåpelig plot. 
«Killers» skal være en actionkomedie, men må være laget for de som vil glo på fløtepusen Ashton Kutcher og blondinebaben Katherine Heigl. 
Innimellom må vi gjennom noen idiotiske skytescener. 

I fjorårets film, «The ugly truth», som regissør Robert Luketic (Lovlig blond) laget med Heigl, fikk den søte, veldreide damen lov til å være noenlunde intelligent og selvstendig. 
Nå plasseres hun i en ren 1960-tallskvinnerolle: 
Først overbeskyttes hun av en ekkel pappa med bart, så overtar kjekkasen Ashton som ektemann: 
Oh, Jen, I will protect you! 

Luketic sliter med et manus som verken er fugl eller fisk, manglende handling, dårlig action og slett komikk. 
Det skyldes at filmen forsøker å blande forviklinger i amerikansk forstadsidyll med leiemorderens farefulle tilværelse. 
Av slikt følger en serie scener med tåpelige replikker og mye oppsperra øyne fra yndige frøkenfru Heigl. 
Kutcher på sin side framstår aldri som så mandig og morsom på en gang som storyen krever. 

Tenk på «True lies» med Arnold Schwarzenegger og Jamie Lee Curtis, også det en film om mannen som lyver for hustruen om sin undercovertilværelse. 
Da faller «Killers» død til jorden. 
