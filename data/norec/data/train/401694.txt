Ny serie:«Forbløffende hvor bra Jack Ryan fungerer» | 
Asbjørn Slettemark 

God nyhet: 
John Krasinski er beste Jack Ryan siden Harrison Ford. 
Dårlig nyhet: 
Han er så god at du nå må kjøpe Amazon-abonnement. 

På tidlig 1990-tall var Jack Ryan i ferd med å bli den neste James Bond, et tiår før Jason Bourne forsøkte det samme. 

Alec Baldwin og Harrison Ford gestaltet Tom Clancys CIA-offiser i blant annet Jakten på Rød Oktober og Patriotenes spill, men luften gikk ut av ballongen da Ben Affleck overtok med The Sum of All Fears i 2000. 

Da Chris Pine også mislykkes i rollen med Jack Ryan: 
Shadow Recruit i 2014, ble han nærmest arkivert som pensjonert helt. 
Når John Krasinski nå overtar rollen som den tallknusende etterretningsoffiseren, er det mildt sagt forbløffende hvor bra det fungerer. 

Han konkurrerer lett med Harrison Ford om å være den beste Jack Ryan vi har sett. 

Fra Jemen og Paris til Washington 

Vi møter analytikeren Ryan i kuben sin på Langley, hvor han følger digitale pengespor. 
Da han en dag ser noen massive overføringer via en mobilapp til Jemen, varsler han sin nye sjef. 

James Greer er avskiltet stasjonssjef fra Pakistan og først ikke interessert i å rokke for mye på den nye båten han sitter i. 
Når Ryan via omveier likevel får varslet ham og informasjonen setter dem på sporet av islamske terrorister, blir de to en høyst ufrivillig og dynamisk duo på tur gjennom Jemen, Paris og Washingtons byråkratiske irrganger. 

Presenterer terrorister som håpefulle ungdommer og blodtørstige hevnere 

Den første episoden, upåklagelig regissert av norske Morten Tyldum, er så nære thrillerperfeksjon som man får det. 
Rollefigurene etableres med sine lyter og egenskaper og det internasjonale etterretningslandskapet blåses skremmende opp. 
Overraskelsene lurer bak hver kontordør og terroristene serverer sjokkerende velorganiserte planer. 

Samtidig byr Jack Ryan på dypere opprinnelseshistorier om terrorister enn hva man er vant til fra amerikansk hold. 
Menneskesmugleren Ryan og Greer motstridig må ansette får by på mer enn skitne tenner og hallikmonologer, mens terroristbrødrene blir presentert som både håpefulle ungdommer og blodtørstige hevnere. 

Noen vil sukke tungt mens «politisk korrekthet» blafrer ut av leppene, men tilbakeblikkene på brødrene gjør historien bedre og varmere. 

Svak historie om dronepiloter 

Det som derimot ikke fungerer, er historielinjen med en desillusjonert dronepilot som tar administrasjonens synder på sine skuldre. 
Ikke bare spilles han åndsfraværende av John Magaro, selve fortellingen vandrer bare i ørkenen og forsvinner. 

John Krasinski spiller derimot Jack Ryan med kameraklemmende tilstedeværelse, enten han er sjarmerende flørter, rastløs feltoperatør eller ubesluttsom i kampsituasjon. 
Krasinski slo gjennom i et halvt dusin sesonger av den amerikanske The Office, men viser nok en gang hvilken perfekt skuespiller han er for drama, spenning og en liten dose kjærlighet. 

Jack Ryan gjør Amazon-abonnement obligatorisk 

Tom Clancy-fans vil nok også slå noen saltoer av frihetene som tas med Jack Ryans tidslinje, men filmhistorien viser at overføring til lerret og skjerm kler godt en frimodig behandling av bokhelter. 

James Bond ble gjort til kjekkas, Jason Bourne-historien ble revet ut av Ludlums hender og Gudfaren-trilogien har ikke veldig mye med Mario Puzos bok å gjøre. 
Til og med den aktuelle Harry Bosch-serien plukker historier fra bøkene slik en politisk agitator plukker kirsebær fra argumenttreet: 
Fritt og fantasifullt. 

Som de beste seriene og filmene har Jack Ryan respekt for kildematerialet, men tar de grep som trengs for at det skal oppleves aktuelt og dramatisk. 
Og det gjør det, Jack Ryan fungerer så det rister i bunkersen. 

Om du ennå ikke har skaffet deg abonnement på Amazons strømmetjeneste, er dette serien som gjør det til noe du må ha denne høsten. 
