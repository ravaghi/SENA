Trekant i Køben
Mye sjalusi da Harry møtte Charles og Tulle. 
Og enda mer dikt og fanteri. 

||| 

TV: 
Hvorfor ble prins Carl konge av Norge? 
I utgangspunktet framstår han som en dansk versjon av George W. Bush — en skoletaper som kommer seg opp og fram i verden på grunn av sin avstamning. 
I «Harry og Charles», NRKs påkostede juleserie, er han en mutt og nølende Hamlet som aldri klarer å bestemme seg for om han skal ta imot tilbudet om å bli konge hos naboen. 

Det finnes flere grunner til å nøle, i tillegg til Shakespeares antydning om at danske prinser er gode til slikt. 

En av dem er at nordmennene muligens er mer lystne på en president, men at de ikke våger, av frykt for å havne i krig med svenskene. 

Mase-MaudNølingen stilles i relieff fordi kona hans maser fælt. 
Hun heter Maud og blir stadig herset med av — hvem ellers? — svigermor. 
Prinsesse Louise, Carls mor, kaller henne det «engelske fruntimret» og mener hun snurrer hennes sønn rundt lillefingeren. 

Maud (Maria Bonnevie) er en livsglad guttejente som sykler omkring med sus i serken og glemmer tid og sted. 
Hvis Carl (Jakob Cedergren) er kuet, sier frekke Maud ved middagsbordet, så var det trolig fordi han ble slått som barn, av sin mor. 
Det er tydelig at Maud har lest sin Tor Bomann-Larsen. 

Skal vi ta denne fortellingen for god fisk? 
Maria Bonnevie har selv uttalt at ti prosent er fakta, resten er dikt og fanteri. 
Ut fra «Harry og Charles» kan det virke som om Carl ble konge av Norge fordi Maud hatet svigermor og ville bort fra Køben. 

KammerdramaSerien gir riktignok relativt god plass til det storpolitiske. 
«Nå spiller vi spillet,» som statsminister Michelsen uttrykker det overfor sin omfartende diplomat, Fritz Wedel Jarlsberg. 

Men det er kammerdramaet som interesserer regissør Marit Moum Aune og manusforfatter Jonas Cornell. 
Maud er slitsomt sjalu på sin hoffdame Tulle, en barndomsvenninne av Carl som han ville giftet seg med, hadde hun hatt blått blod. 
Tenker Maud, som tar igjen ved å bli ytterst sjarmert av mannemann og skjørtejeger Fridtjof Nansen når han kommer på besøk. 

Miniserien foregår stort sett innendørs og er stilfullt fotografert med vakre og fargekorrekte interiører, slik det gjerne er i påkostede kostymedrama. 
Mye kvalitetsskuespilleri får vi også, slik det gjerne blir når dansker deltar. 
De norske skuespillerne er jevnt over mer teatralske. 
En smule ironisk, siden vi nordmann skal være det mer folkelige folkeslaget. 
