Delaware «Lost In The Beauty Of Innocence»
(MTG) 

På hakket til det overpretensiøse. 

Delaware fra Drammen tegnet stor kontrakt med Sony Music i Tyskland for over tre år siden, uten at det skjedde annet enn at de fremdeles er et godt navn der nede. 

Nå er de langt unna Sony, men svært nær det de alltid har holdt på med; Storslått, episk popmelankoli som nikker både til a-ha, Coldplay, Mew og Saybia. 
Resultatet er i overkant gravalvorlig og ujevnt, dessuten forsvinner vokalist Richard Holmsen - kanskje bandets fremste fortrinn-- litt for langt bak gitarteppene på uptempo-numrene, selv om han heldigvis høres godt når uttrykket roes. 

Men bevares, gode låter finnes her, som åpningen «The Fourteenth», vakre «You» og «Let Them Go», der New Order møter Seigmen i spenstig dynamikk. 
Så har da også Seigmen-vokalist Alex Møklebust produsert platen, som dessverre aldri helt klarer å feste seg ordentlig. 
