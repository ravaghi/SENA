Strippekongen
Etter 20 år i gamet holder Juicy J seg fortsatt relevant uten å miste fokus på sitt ekspertiseområde: 
Damer, dop og dollar. 

Det er ikke veldig revolusjonerende med en rapper som fokuserer på hvor mange damer han har, hvor mye penger han kaster rundt seg og hvor mye dop han tar mens han gjør dette. 
Spesielt for Juicy J er ikke dette overraskende - på mange måter er han selve eksperten på området. 

Den verden Juicy J representerer står i enorm kontrast til det livet jeg lever. 
Der det eneste han er opptatt av er fitte, penger og weed er jeg sterkt imot det stripperforherligende kvinnesynet hans, er fast ansatt i statskanalen med den økonomien det innebærer og har aldri eksperimentert med narkotiske substanser. 
Men til tross for at jeg knapt kan relatere meg til et eneste ord han lirer av seg er han en av de rapperne jeg liker aller best. 
Og jeg er ganske sikker på at hvis vi går ordentlig inn i materien så kan vi alle lære noe om livet av Juicy. 
Eller ikke. 

Etter 20 år i gamet begynner sporene etter Juicy J å bli ganske mange. 
Ikke bare krediteres han for å stå bak et av de mest virale begrepene for øyeblikket, han har også gjennom lang og trofast tjeneste i Three 6 Mafia bidratt til å popularisere det ekstremt hiphop-affilerte blandingsrusmidlet Purple Drank. 
Til tross for sine nå 38 år på jorden føler han ikke behovet, slik som for eksempel Jay-Z gjør, for et modnere uttrykk denne runden. 
Neida, så opptatt er han av denne kodeinmiksturen at vi hører om det i bortimot samtlige av Stay Trippys 16 spor, inkludert "Smokin' Rollin'", som selvsagt også byr på et vers av Pimp C - som døde av dette i 2007. 
Som kongen av strippeanthems, som førstesingel og klubbhit "Bandz A Make Her Dance" er et kroneksempel på, bør han også få litt av æren for å ha lært Miley Cyrus twerking. 

Hør "Bandz A Make Her Dance" fra Stay Trippy: 

Neida, dette er ikke nødvendigvis hedersbetegnelser, men spesielt når det kommer til det musikalske landskapet nå kan Juicy J klappe seg på skulderen. 
Three 6 Mafia har vært en av foregangsfigurene for trapmusikken, som ikke bare er ekstremt tilstede i hiphop i dag, men som også har inspirert klubbmusikken enormt det siste året. 
Og den distinkte traplyden sprer seg også gjennom Juicys tredje album, dog i veldig godt produserte stadionversjoner. 

Selv om albumet med noen unntak kan høres ut som en eneste (alt for) lang låt, er dette også i mine ører Juicys styrke. 
Han høres alltid lik ut og jeg liker det nesten alltid, mens albumet produksjonsmessig viser stor progresjon. 
To låter skiller seg klart mest. 
Den ganske skuffende Timbaland-produserte Justin Timberlake-gjestende "The Woods", hvor Juicy helt uventet har laget det nærmeste han nok noen gang kommer en kjærlighetslåt er en. 
Mens "Talkin' Bout" han har med seg Wiz Khalifa og Chris Brown, hvor sistnevnte legger et mer enn potent vers, er en av mine favoritter på skiva sammen med klubb-bangeren "Bounce it" og dophyllesten "Wax". 

For Juicy handler det om å "Make money, no vacation", noe alle som vil holde seg relevante kan lære noe av. 
Men for mye av en bra greie er fortsatt for mye, og selv om det for meg er mye humor og fornøyelse knyttet til Juicy 
Js musikk er Stay Trippy som en langhelg på en strippeklubb hvor alt er lov, men som blir hakket for lang og ensporet. 
