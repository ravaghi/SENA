Body of Lies
Den spente situasjonen i midt-Østen er utgangspunktet for regissør Ridley Scotts siste film, ”Body of lies”. 
Men, i stedet for å gi oss økt forståelse for problemene i området, koker historien ned til en terroristjakt. 

Likevel er en Ridley Scott-film svært sjelden en dårlig opplevelse, selve jakten byr på tett spenning og Leonardo DiCaprio er fremdeles grunn god nok til å se hvilken som helst film. 
Derfor er ”Body of lies” et godt filmvalg, selv om den kanskje ikke fortjener førsteprioritet. 

Må fange terroristleder 

Agenten Ferris (Leonardo DiCaprio) er i midt-Østen, styrt fra CIAs hovedkvarter i USA av sjefen Ed Hoffmann (Russell Crowe). 
De setter i gang en operasjon for å fange en terroristleder som opererer fra Jordan, mistenkt for å stå bak flere bombinger i vesten. 

Ferris allierer seg med landets mektige etterretningssjef, Hani (Mark Strong), en farlig mann som ikke bør tirres. 
Og når terrorjakten intensiveres, blir det vanskelig å vite hvem Ferris egentlig kan stole på. 

Blodig katt og mus-lek 

Filmen tar midt-Østens mange problemer på alvor. 
Men ikke forvent et dypdykk inn i problemstillingen vedrørende vestens nærvær i regionen, eller de grunnleggende årsakene for terrorismens eksistens. 

Dette er mest av alt en blodig katt og mus-lek, der spenningen knyttes til jakten på Al-Saleem, og hans hjelpere. 
Den biten fikser Scott uten problemer, godt hjulpet av William Monahans stramme manus, klipper Pietro Scalias effektive redigering og kvalitetsskuespillere i alle ledd. 

Solid DiCaprio, mindre god Crowe 

DiCaprio spiller Ferris som en sliten, men dedikert mann. 
Hva som egentlig driver ham, er litt uklart. 
Kanskje vet han det ikke selv lenger. 
Han har vært i felten så lenge at han kanskje aldri kan vende tilbake til et ”normalt” liv. 
DiCaprio er solid, som alltid. 

Russell Crowes rolle er litt mindre vellykket. 
Hoffmann virker en smule for nonchalant, for avslappet og tilbakelent at vi helt tror på ham. 
Men det litt uklare forholdet mellom dem er interessant. 
De er avhengige av hverandre, men samtidig ganske tilbakeholdne overfor hverandre. 

Vesten krasjer med Østen 

”Body of lies” er nok et solid produkt fra Ridley Scott, men langt unna storfilmer som ”Alien”, ”Blade Runner” og ”Gladiatoren”. 
Det er kanskje ikke særlig sannsynlig at selv Scott skal prestere på det øverste nivået hver gang. 

Andre regissører ville vært glade over å kunne prestere ”Body of lies”. 
Og det er en god film, som kaster lys over en liten del av alle problemene som oppstår når vesten krasjer med Østen 
