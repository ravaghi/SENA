Her er årets julekalkun
Familiefilm 

England/USA 2013 

Regi: 
John Stephenson 

Skuespillere: 
Hans Matheson, Samantha Barks, Sylvester McCoy, Lesley Manville, James Cosmo, Susan Boyle 

Aldersgrense: 7 år 

Egnethet: 
Ungdom/Voksen 

Når en ung prest kommer til den lille engelske landsbyen Gladbury like før jul i 1890, får han høre en legende. 
Den forteller at byen hvert 25. år får besøk av en engel. 
Engelen berører et av lysene til den lokale lysestøperen, og den som får dette lyset vil oppleve et mirakel på julaften. 

Og mirakler er det flere av Gladburys mange elskelige eksentrikere som kunne trenge. 
Her finnes både giftesyke peppermøer, gravide tenåringsjenter og stumme, foreldreløse guttunger. 
Presten selv sliter med troen. 

Selvsagt skal en julefabel få lov til å smøre tykt på — se bare på udødelige «It's a Wonderful Life» (1946) - men engler og mirakler og gjestespill fra Susan Boyle er i seg selv ingen garanti for magi. 
Og «The Christmas Candle» har flere seriøse problemer. 

Ikke bare er selve historien søkt, men den blir også krøkkete fortalt. 
Så snart et realt, tårevått klimaks synes å være innen rekkevidde, har den det med å snuble i alle sine plot-tråder, karakterer og metaforer. 
Og den kristne underteksten - filmen er blitt til med konservativ amerikansk støtte - sier ikke noe dypere enn at det er fint og viktig med tro og håp og sånn. 

Denne skillingsvisen av en film vil for mye og prøver for hardt. 
