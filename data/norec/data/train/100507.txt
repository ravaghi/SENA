Gigantisk spill-godtepose
Blandingen av Lego og Star Wars har vært en suksess i spillform. 
Her får du alt sammen i en pakke. 

De to spillene som gjenforteller Star Wars-trilogien med Legobrikker har vært en salgssuksess for Lucasarts. 

Ved å forene magien fra filmene med lekegleden til legobrikkene, har både små og store utforsket hver minste krok av Star Wars-universet via de to spillene i «Lego Star Wars»-sagaen. 

«Lego Star Wars: The Complete Saga» samler de to foregående spillene i en gigantisk pakke. 
Samtidig har utviklerne finpusset mange av nivåene i spillene, og til og med lagt til noen nye brett. 

I tillegg finnes enda mer å samle på, flere figurer å oppdage, og så mange hemmeligheter og bonuser at du helt sikkert kan holde på til påske for å finne alt. 

Som spiller inntar du rollene til forskjellige rollefigurene i filmene, og spiller gjennom de mest kjente sekvensene gjenskapt i Lego. 
For det meste foregår det som et plattformspill med mange gåter og enkle kampsekvenser, men også brett der du får styre diverse romskip fra Star Wars er også med. 

På hvert brett er det om å gjøre å samle opp diverse hemmeligheter som ofte krever både fingerferdighet og hodebry for å avsløre. 
For å finne alle er du nødt til å gjenbesøke brettene med et bredt utvalg figurer. 

Figurene deles nemlig inn i forskjellige typer, noen er flinke til å hoppe høyt, andre kan åpne spesielle dører, noen bruker sabler og andre pistoler og så videre. 

Alt dette kombineres til en herlig spillopplevelse. 
Star Wars har alltid handlet om fantasi, og med Legofigurenes form får du virkelig brukt fantasien til å uforske og løse de mange finurlige småoppgavene på de forskjellige brettene. 

Å få tak i en gjenstand som tidligere har vært utenfor rekkevidde, er utrolig tilfredsstillende, og gleden over å utforske, låse opp nye gjenstander og komme seg videre fra brett til brett er hele tiden på topp i spillet. 

Det eneste som trekker ned er at sekvensene der man styrer forskjellige fartøyer ofte blir vel kaotiske, og kan være for vanskelige å mestre for barn. 

Bortsett fra dette er «Lego Star Wars: The Complete Saga» en fantastisk forundringspakke for store og små Star Wars-fans, som vil vare svært lenge. 
Lett nok til at de minste kan klare seg helt fint alene, men samtidig utfordrende nok for de erfarne som vil samle på alt. 

PS: 
I salg fra fredag 9. november. 
