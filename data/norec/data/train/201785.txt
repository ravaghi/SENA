Sirkelsag på batteri fra Clas Ohlson
Vi tester produkter i den nye serien og begynner med sirkelsagen. 

Batteriverktøy har kommet langt siden de første batteridrevne skrutrekkerne dukket opp. 
Først og fremst har batteriteknikken gjort flere gjennombrudd, men også produksjonsmetoder og distribusjon og logistikk har gjort det mulig å masseprodusere verktøy med kurant kvalitet og lav pris. 

Først ute med systemer som brukte samme batteri og lader til en hel serie verktøy var proff-leverandørene. 
Fordelene er innlysende, det er bare tull å ha forskjellige batterier og ladere når egenskapene som kreves er de samme for alle verktøybatteriene - høy kapasitet og lav vekt. 

Clas Ohlson LXC 

Denne trebokstavsforkortelsen betyr Lithium eXchange Connect og betyr altså at alle batteriene er på 18 volt og litiumbasert og at de kan brukes om hverandre til alle verktøyene i serien. 

Serien består av sirkel-, stikk- og bajonettsag, drill og borhammer. 
En arbeidslampe er også med i utvalget. 

Vi har testet sirkelsagen CS18, og kommer tilbake til test av drillen i en senere artikkel. 

Bruksomådene 

En sirkelsag som betjenes på frihånd brukes som regel til å kappe bord og andre materialer der hvor man ikke setter veldig store krav til presisjon. 
Kreves det nøyaktighet på millimeteren eller mindre må man ty til andre sagtyper hvor styringen av bladet er kraftigere og mer presis enn bare en hånd. 

Med god og stabil støtte for materialene som skal sages kan man likevel få det presist nok til alle oppgaver der det kommer en list som skjuler enden som er kappet. 
Parkett, kledning, terrasse, innkassing og så videre går fint med en sirkelsag. 
Men lister og benkeplater hvor snittet er opp i dagen krever henholdsvis presis gjærsag og dykksag med føringsskinne. 

Egenskaper 

Saga fra Clas Ohlson er ganske lett med sine 2,75 kg inkludert 3 Ah batteri. 
Den har god balanse og konstruksjonen er slik at det er helt greit å se hvor bladet treffer materialet når man skal begynne å sage. 

Det følger også med en parallellanlegg som festes foran sagbladet. 
Den kan monteres på begge sider, men går ikke til mer enn 12 cm. Holder ikke dette må du bruke en annen løsning. 

Du kan også vinkle saga opp til 45 grader og regulere sagdybden fra 0 til 45 millimeter. 

Ellers finner vi utblåsing med mulighet for kobling til støvsuger, samt spindellås og hull til sekskantnøkkelen for bladskifte. 

I bruk 

Vi testet saga med 3 Ah batteri. 
Det var noe trangt å få på og av, men det vil jo bedre seg med bruken. 
Det er bedre at det sitter for trangt enn at det faller av... 

Kapp av alle slags bord og plater, inkludert parkett og baderomspanel gikk helt greit, dette er jo også det aller mest aktuelle bruksområdet for saga. 

Saga sager ikke dypt nok til å komme helt gjennom 2x4, det mangler ca 3 millimeter (vi snakker jo i realiteten om høvlet last på 48 x 98 millimeter). 
Det er litt dumt å måtte snu materialet for å kappe 2-toms dimensjoner. 

Siden den ikke klarer å sage gjennom 2x4 fikk vi heller ikke kjørt utholdenhetstesten, siden belastningen på bladet blir større når den ikke frigjør materialet like mye i bakkant etter saging. 

Utholdenhetstesten består i å kløyve 2x4 i fliser på langs, helt til batteriet ikke har mer å gi. 
Men dette var altså ikke mulig å gjennomføre. 
Vi sjekket på materiale med litt mer beskjeden dimensjon og det gikk greit. 

Men denne saga har ikke i nærheten av den kraften som DeWalt-saga vi testet tidligere byr på. 
Prisforskjellen er også deretter, vi snakker om et prisnivå på rundt 5 000 kroner for proffverktøyet, mens denne koster beskjedne 399 kroner eller 1297 kroner hvis du også må kjøpe batteri (3 Ah) og lader. 
Klarer du deg med et 1,5 
Ah batteri må du ut med 997 kroner og spanderer du 1198 kroner får du med en drill på kjøpet (drillen leveres bare komplett med lader og 1,5 Ah batteri). 

Forøvrig starter den passe mykt og slenger ikke slik at du må tviholde den for å holde på siktlinjen når du skal begynne å sage. 

Støynivået fra motoren er også helt kurant, det er sagingen og klangen i rommet som bidrar mest til spetakkelet. 

Konklusjon 

Dette er billig verktøy, men det gir inntrykk av god kvalitet og vi fant ingen påtagelig svakheter bortsett fra motorytelsen som gjerne kunne vært et hakk eller to bedre. 
Men den er absolutt tilstrekkelig til de aller fleste bruksområdene, bare på de ekstra krevende får den problemer. 

CO/TECH LXC CS18 
