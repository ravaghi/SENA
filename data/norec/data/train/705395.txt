Kvinnestemmer for 50 år siden
Først på midten av 60-tallet kunne man snakke om noen bred front av uavhengige, kvinnelige artister. 

Diverse artister: 
"Milk of the tree" (Cherry Red/Border) 

Det er her denne samlingen har sitt ståsted, med 60 kutt fra årene mellom 1966 og 1973. 
Den konsentrerer seg om folk-sangere og singer/songwritere og åpner med Melanie i "Do you believe". 
Melanie Anne Safka-Schekeryk er i dag 70 år, og sangene hennes har tålt tidens tann godt. 

Deretter får vi Joan Baez i "Blessed are...". 
I fjor feiret hun 75-årsdagen med et konsertalbum der gamlekjæresten Bob Dylan uteble. 
Hun var en viktig brikke for å gjøre ham kjent, men Dylan kan ikke sies å ha gjort gjengjeld. 
Lillesøster Mimi Fariña er også med, med "Morgan the pirate" som siste kutt på samlingen. 

Andre man burde dra kjensel på, er Joan Armatrading, Marianne Faithfull, Buffy Sainte-Marie, Sandy Denny, Nico, Mary Hopkin, Janis Ian og Linda Ronstadt. 
Sistnevnte synger flotte "Different drum" fra tiden da hun var frontfigur i Stone Poneys. 

Samlingen graver dypt og trekker også fram mer obskure navn. 
En av dem det ikke er lett å finne noe om på nettet, er Jude. 
Fullt navn er Judy Wiley, og backingbandet kalles Fickle Pickle. 
Hun synger her en flott versjon av Joni Mitchells "Morning Morgantown" fra 1970. 

Jaki Whitren debuterte 19 år gammel med "Raw but tender" i 1973, der "Give her the day" er hentet fra. 
Albumet ble stående som hennes høydepunkt. 
Hun døde i fjor, temmelig ubemerket i et år det ble skrevet mye om frafallet av artister. 

Vi får en norsk kobling når Dorris Henderson i Eclection synger "Please (mk. 
II)", en singel fra 1968. 
I London-bandet hadde vi nemlig trønderske Georg Kajanus, før han gikk videre med Sailor. 

De tre jentene i irske Mellow Candle var bare 15 og 16 år gamle da de debuterte med singlen "Feelin' high". 
49 år senere er det fortsatt en tøff låt. 
Det enslige albumet som fulgte, ble først lagt merke til i ettertid. 

Diane Hildebrand synger bra, men hadde ingen solosuksess. 
"Early morning blues and greens" var tittelkuttet på debutalbumet i 1969, en sang hun to år tidligere hadde skrevet for The Monkees. 

Noen av artistene har fått sin renessanse. 
Vashti Bunyan er representert med "Love song", en singelbakside fra 1966. 
Hun ga ut debutalbumet "Just another diamond day" fire år senere, men den nybakte moren var ikke i stand til å følge opp, og albumet ble en flopp. 
Det skulle ta 35 år før hun lot høre fra seg igjen, med "Lookaftering" i 2005. 
Da var hun blitt noe av en kultfigur. 

I 1974 var Judee Sill i gang med sin tredje plate, men den ble aldri gjort ferdig. 
Fem år senere døde hun av en overdose, 35 år gammel. 
Verden måtte vente til 2005 før demoene ble gitt ut, samtidig med nyutgivelser av albumene "Judee Sill" og "Heart food". 
Utvalgte "Jesus was a cross maker" fra debuten er blitt stående som hennes mest kjente sang. 

Susan Christie fra Philadelphia ga ut to singler før plateselskapet bestemte seg for å skrote debutalbumet i 1970. 
36 år senere fikk en dj fra Manchester høre opptakene, og "Paint a lady" kom omsider ut. 
Christie ble trukket fram fra glemselen, og "Raindy day" er en flott sang. 

Hør også "Come and stay with me" med Jackie DeShannon. 
I 1974 skrev hun forøvrig "Bette Davis eyes" som Kim Carnes fikk en gedigen hit med sju år senere. 
