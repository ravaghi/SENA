PÅSKEKRIM:Neddempet Nærum 

Kreften, døden og kjærligheten – samt knirkende knær: 
Knut Nærum (født 1961) viser en urovekkende evne til å leve seg inn i høyst aldrende mennesker. 

Knut Nærum: 
«Barmhjertighet». 
Krim. 
254 sider. 
Cappelen Damm 

For meg vil Knut Nærums absolutte høydepunkt som krimforfatter trolig alltid være «Døde menn går på ski», en ellevill Bernhard Borge-pastisj fra mobilfri fjellheim der likene lå strødd etter hvert. 
Nærum har brukt det samme persongalleriet i bøker som «De dødes båt» og «Voodoo på vestkanten» siden. 

«Barmhjertighet» er hans mes neddempede krim så langt, men fortsatt mest til lyst. 
Hovedpersonen Fredrik Irgens er en aldrende pedant, godt gift i alle de år, men svært bekymret for hva som skal skje med hans stakkars kone nå som han selv er blitt alvorlig syk. 

Løsningen er naturligvis enkel: 
Å la henne slippe sorgen over enke-tilværelsen ved å la henne gå bort først. 
Eller gå og gå, hun må få litt hjelp på veien. 

Irgens er ingen innerst inne varmhjertet grettenpeis av typen «En mann ved navn Ove». 
Men også Irgens viser dyp interesse for å kontrollere nabolaget rundt seg. 
Han fører utstrakt korrespondanse med styret i Valdresgata boretttslag, blant annet med tanke på å få kastet ut den mulig narkomane og helt sikkert bråkete Olsson i leiligheten over ekteparet Irgens, 

Brevene blir gjengitt i sin helhet og kunne dessverre fort ha vært tatt ut av det levende livet. 
Irgens kommer naturligvis ingen vei med sitt ensomme korstog. 
I stedet bruker han kreftene dels på å holde sykdommen skjult for kona Nancy og dels på å pønske ut hvordan han skal få tatt livet av henne på mest omsorgsfulle vis. 

Plottet her er langt på vei en videreutvikling av en novelle Nærum publiserte i 2015. 
Ideen er god nok, men romanen blir litt spinkel og forutsigbar etterhvert, selv om mye svart humor gjør dette til absolutt godkjent underholdning. 

Best er humoristen Nærum faktisk på sjelelivet hos en aldrende, krank mann på vikende front i livet. 
Jeg tror også på beskrivelsene av alle de vondtene som rammer så ufortjent dersom du bare blir gammel nok. 
«Barmhjertighet» er aldri rasende festlig eller veldig spennende for den saks skyld, snarere litt underfundig og trist. 
Nærum har hatt nesten hvitt hår lenge nå. 
