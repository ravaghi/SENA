Den beste filmen du aldri har hørt
Le Corbeau: 
Evening Chill / Montréal Of The Mind 

Som Le Corbeau blander Øystein Sandsdalen Sonic Youth, fransk film noir og postrock med stor suksess. 

Med hovedgeskjeft i Serena-Maneesh og en fortid i undergrunnsfavoritter som The Unmist og Infidels Forever gir han her seg postrocken i vold; Le Corbeaus andrealbum beveger seg hyppig mellom brutal og følsom, stillestående og aggressiv men er alltid visuell og sjelden kjedelig. 

Sammen med Sandsdalen på Evening Chill / Montréal Of The Mind finner man mer eller mindre kjente personer rundt Oslos Metronomicon Audio-miljø, som Jørgen Sissyfus, Marius Ergo og Henrik Lie, og i Le Corbeau tar de anledningen til å bevege seg et godt stykke unna deres respektive moderskip. 

Bortsett fra Sandsdalens hviskende, sporadiske franske vokal er dette en helinstrumental affære, der Sonic Youthsk monoton gitarhamring og saksofon er vesentlige elementer. 
Bandet går elegant fra tung støy (tittelsporets slutt) til lett klimpring ("Hibou") til drivende sumpblues ("Dans La Lumière Du Crepuscule"), og det føles suggererende og originalt. 

Evening Chill / Montréal Of The Mind er lydsporet til den beste filmen du aldri har sett: depressiv, dyp, visuell og vakker. 
Jeg kommer til å se den ofte. 
