Energisk fulltreffer
Lotta Elstads energi, vittighet og presisjon gjør «Jeg nekter å tenke» til en av årets mest fornøyelige leseropplevelser. 

Selv om Hedda Møller med sine 33 år er mer enn «gammel nok» til å bli mor, er det alt annet enn babylykke hun føler når hun får vite at hun er gravid. 
Hennes ønske om å gjøre «kort prosess» på legekontoret blir sabotert av en ny regel i helsevesenet som pålegger kvinner å ta en tre dager lang «tenkepause» før de får innvilget abort. 
Hedda nekter å tenke – delvis som en protest mot patriarkatet og delvis som et resultat av apatisk fortvilelse. 

«Jeg nekter å tenke» er en energisk og totalt underholdende historie om et kvinnelig storbymenneske i krise. 

Uttrykket «å havne i ulykka» er selvfølgelig relativt, men Heddas påtvungne tenkepause bringer med seg eksistensiell angst, pengeproblemer og vanskelige dilemmaer. 
Ikke bare er hun frilanser uten jobb – hun er også håpløst forelsket i Lukas, en vellykket foredragsholder som har helt andre planer enn å gå inn i noe forpliktende forhold. 

Elstad skriver fram det moderne ubehaget gjennom et språk og et driv som er tettpakket med referanser og betraktninger rundt hva det vil si å være fri og uavhengig. 

Heddas kynisme og selvrealisering blander seg for eksempel med behov for tilhørighet og trygghet. 
Selv om hun er ulykkelig forelsket, avskyr hun konseptet par – det er kun «to mennesker som spør hverandre hva de skal ha til middag resten av livet, to mennesker som stirrer ut i intet på restauranter fordi de vet hva den andre kommer til å si uansett». 

«Jeg nekter å tenke» bruker mange elementer fra kioskromaner, som for eksempel den velkjente «Bag of fun»-serien, der den kvinnelige hovedpersonen ofte rives mellom den kjekke, men egoistiske og uoppnåelige mannen på den ene siden, og den rare, men dedikerte fyren som vil gi henne «alt» på den andre siden. 

Boka inneholder lite dybde eller «stor» litteratur, men innenfor sin komiske sjanger er den rett og slett perfekt: stimulerende, spennende, morsom, skarp – og litt mørk. 
