TEST:Panasonic 65AX900 

Den er dyr og har en TV-fot som kan ødelegge ryggen din. 
Bortsett fra det, er det bare å sette på popcornet og nyte. 

Ble du skuffet da Panasonic sluttet med plasma har vi gode nyheter. 
AX900 skal nemlig være den første LED-modellen som har bedre sortnivå enn plasmagiganten ZT60. 
Vi er i hvert fall dønn imponert. 

AX900 er årets desiderte toppmodell fra Panasonic, har naturligvis 4K-oppløsning på plass, og kommer i både 55- og 65-tommers størrelse. 
Som du ser av modellnavnet øverst var det 65-tommeren vi testet, og det er bare å innrømme det: 

Det er noen TV-er det er morsommere å teste enn andre. 

Design og førsteinntrykk 

På en toppmodell forventer vi høy materialkvalitet, og Panasonic skuffer ikke. 
Dette er rett og slett hel ved. 

Vi kan imidlertid legge til at dette ikke er en TV du monterer alene: 
Den leveres nemlig med et blylodd av en TV-fot, som er så tung at den vil få landets kiropraktorer til å gni seg i hendene … 

Når TV-en først står på plass, sørger dog foten for at TV-en står fjellstøtt. 
Merk deg at TV-foten er vinklet slik at panelet tilter en smule bakover. 
Det gjør at TV-en vil passe best på et TV-bord som ikke er for høyt, med mindre du heller vil kjøpe et solid veggfeste og henge den på veggen. 

Smak og behag er alltid subjektivt, men vel på plass synes i hvert fall vi at TV-en ser strålende ut, og om du ikke liker det blå LED-lyset som lyser opp under Panasonic-logoen kan det skrus av i innstillingsmenyen. 

Vi liker også at Panasonic ikke har slurvet med de to fjernkontrollene som følger med: 
Begge er i børstet aluminium og gir et mer solid inntrykk enn de som følger med oss flere av konkurrentene. 

Proppet med finesser og funksjoner 

Panasonic har selvsagt pøst på med alt de kan av funksjoner og finesser, men det hadde vi dessverre ikke anledning til å se på i denne runden. 

Det er likevel verdt å vite at alle de fire HDMI-inngangene er av typen HDMI 2.0 og har HEVC-støtte, noe som betyr at Netflix i 4K er på plass. 
Du får også en Displayport for PC-bruk, og TV-en leveres med 2 passive 3D-briller. 

I denne saken har vi derfor fokusert på det viktigste: 
Bildekvaliteten. 

Hva skiller AX900 fra konkurrentene? 

Det aller viktigste er at dette er en av svært få TV-modeller som ikke har kant-LED-belysning. 
AX900 har altså direkte bakgrunnsbelysning. 

Dette gir to åpenbare fordeler: 
Du får langt bedre kontroll over sortnivået, og ikke minst blir TV-en langt mindre utsatt for lysgjennomtrenging. 

Det beste av alt: 
Som vi snart skal vise deg er heller ikke dette noe du trenger å være TV-ekspert for å legge merke til. 

Rett og slett imponerende! 

For det er ingen tvil om at Panasonic vil revansjere inntrykket de ga med fjorårsmodellen, den skuffende og rådyre 65WT600. 

Her gir nemlig kombinasjonen av direkte bakgrunnsbelysning og lokal dimming langt bedre kontroll over overgangen mellom lyse og mørke elementer i bildet. 

Det beste er likevel at bildemotoren nå oppleves som såpass rask at den unngår den såkalte «halo-effekten» som oppstår når dimmingen er for treg eller ikke er nøyaktig nok. 
I praksis betyr det at X900 klarer å beholde lyse detaljer også i mørke actionscener. 
Det er det ikke mange av konkurrentene som klarer. 

Merk deg at AX900 har et IPS-panel, og selv om de er kjent for å gi god innsynsvinkel, har de tradisjonelt hatt et litt svakere sortnivå enn VA-panelene. 
Men ingen regel uten unntak, for selv med et IPS-panel gir AX900 et helt glimrende sortnivå. 

Bare se på forskjellen mellom kant-LED-modellen Sony S90 og AX900 i bildespesialen: 

Selv om sortnivået på kant-LED-modellene med VA-panel, somSony S90 og Samsungs gigantiske 78-tommer, ser bra ut i et fullt opplyst rom, er nemlig AX900 minst like god.Skrur du av lyset i det samme rommet er sortnivået på AX900 langt bedre, mye på grunn av at den ikke sliter med lysgjennomtrenging.Og ikke minst: 
Mens bildekvaliteten på S90 og UE78HU8500 faller sammen når du beveger deg utenfor «sweetspot», så gjør den gode innsynsvinkelen på AX900 at bildet omtrent er like bra enten du står foran TV-en, eller sitter langt ut på sidene i stua. 

Kombinasjonen av direkte bakgrunnsbelysning og IPS-panel fungerer altså langt bedre enn vi hadde forventet. 
Så imponerende er den faktisk, at det i vår bok skal bli vanskelig selv for den nye toppmodellen til Philips (9809) å gjøre det bedre. 

Forøvrig konstaterer vi at AX900 gjør en svært god jobb med å skalere alle inngangskildene dine til 4K-oppløsning, men det er da også noe vi forventer i denne prisklassen. 
Panasonic skryter også av at de har fått til enda mer trykk i fargene, og jada: 
Det ser definitivt bra ut, men samtidig syns vi at alle de store TV-produsentene klarer seg bra på dette området. 

Men på ett område skiller Panasonic seg ut. 

Både for glade amatører og entusiaster 

Panasonic har heller ikke falt for fristelsen til å «pimpe» bildeinnstillingene. 
Her får du altså edruelige bildemoduser, som vi tipper vil holde i lange baner for den jevne TV-titter. 

Merk deg likevel kontrollen av den lokale dimmingen av bakpanelet. 
Den finner du under menyvalget «Tilpasset baklyskontroll». 
Her likte vi minimums- og mediums-innstillingen best, fordi den sikrer sortnivået uten at det tilfører grums i bildet eller går på bekostning av detaljer i det grå. 

Men også de aller største TV-nerdene kan glede seg: 
AX900 lar deg nemlig dykke ned i undermeny etter undermeny om du ønsker det, uten at vi går nærmere inn på det her. 

Bilder av menyene får du her: 

Som på de siste toppmodellene til Panasonic, får du også finjustert TV-en via nettbrett-appen «Remote 2» (til iOS & Android). 
Det er en funksjon vi liker godt, siden du her får hele innstillingsmenyen direkte på nettbrettet, mens du ser alle endringene fullt ut på hele TV-panelet. 

Men noe er det alltid … 

Minuset med alle 4K-TVene som er i salg nå, er at de bruker svært mye prosessorkraft bare på skalere bildet opp til 4K-oppløsningen, i tillegg til all den bildebehandlingen du har aktivert. 

For å unngå forsinkelser eller lagg, er det derfor viktig at du alltid aktiverer Spill/Gaming modusen når du skal spille konsollspill. 
Under denne testen fikk vi såvidt koblet opp vår Xbox før TV-en måtte gå i retur, men førsteinntrkket var likevel at det fungerte fint. 

Men hvorvidt dette også vil gjelde PC-spill er vi usikre på. 

Dessverre har vi ikke utstyr til å måle responstiden selv, men vi ser blant annet at HDTV-test oppgir en responstid på 86,9ms. 
Det er mye. 

Konklusjon: 
Ja takk! 

Kombinasjonen av et glimrende sortnivå og en svært god innsynsninkel gjør Panasonic AX900 til den beste TV-en vi har testet så langt. 
Når TV-en i tillegg har god materialkvalitet, Netflix i 4K og gir deg alle de funksjonene og finesser vi forventer i dag, ja da er mye gjort. 

Ulempen er at det koster penger når TV-produsentene skal lage en LED-TV uten de problemene kant-LED-teknologien gir. 
AX900 blir derfor dyr, og dermed en TV for de få. 

55-tommeren ligger på 33.000, mens 65-tommeren som vi testet har en prislapp på rundt 50.000 kroner. 
Nå er riktignok TV-en helt ny, og vi tipper at prisen vil falle når flere butikker melder seg på. 
Noen billigmodell vil det likevel ikke bli snakk om, dette er et prestisjeprodukt og da er prisen deretter. 

Når det gjelder konkurrenter er det per dags dato kun den nye toppmodellen til Philips (9809) som har den samme gode bakgrunnsbelysningen, men dessverre var vårt testeksemplar defekt ved levering - så vi fikk ingen direkte sammenligning. 
I bakgrunnen lurer naturlig nok også de nye OLED-modellene til LG med 4K-oppløsning, men utsettelser på utsettelser gjør at det fortsatt bare er HD-modellene på 55-tommer som er tilgjengelige, og vi tviler altså på om de vil komme før jul. 

Panasonic Viera TX-65AX900E 

I skrivende stund er det derfor Panasonic AX900 som er vår nye TV-favoritt. 
