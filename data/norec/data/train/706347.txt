Euforisk debut som blåser bort høstdepresjonen
Elektronisk eskapisme fra den Paris-baserte duoen. 

The Blaze: 
"Dancehall" (Columbia/Sony) 

The Blaze gjorde seg bemerket med sin piano-house-elektro da de slapp ep-en «Territory» i fjor, hvor tittelkuttet fikk selskap av en intens, prisvinnende musikkvideo. 
De to søskenbarna Guillaume og Jonathan Alric står selv for regien; de produserer lyd og bilde samtidig. 

Begge steder står følelsene sentralt, men det skjer med en kledelig tilbakeholdenhet og med en mørk kant. 
Her er det eufori og frustrasjon samtidig, i nær perfekt balanse over ti låter. 
Allerede på andre låt, «Heaven», dras jeg med, bort fra skitne kaffekopper og stappfulle skittentøyskurver. 

You dance so well, messer de i den mer lettbente «Places», og «Dancehall» innbyr til dans. 
Med «Rise» heves armene i været, øynene lukkes, pulsen slår. 
I samme ånd får vi «Breath», to spor senere. 

Her! 
Akkurat her vil jeg være. 
I et øyeblikk glemmer jeg at jeg befinner meg alene på mitt eget stuegulv og ikke i et mørkt klubblokale, sammen med andre som føler som jeg. 
Det er godt gjort. 

Beste spor: 
«Heaven», «Breath», «Queens». 
