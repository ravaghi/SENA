Sikter, skyter, men bommer
Regi: Brian Dannelly. 
Med: 
Jena Malone, Mandy Moore, Macaulay Culkin, Patrick Fugit. 
Amerikansk komedie. 
Tillatt for alle. 

Filmen som gjorde Michael Stipe (R.E.M.) til debuterende filmprodusent: 
En forfriskende opprørsk, men dårlig gjennomført ungdomssatire fra gladkristent, amerikansk collegemiljø. 

Det åpner bra og ekstremt lovende: 
Som en forfriskende, politisk ukorrekt opprørskomedie og satire over de autoritativt gladkristne - som holder sin snedige klo over det amerikanske samfunn. 
Og især over denne films «American Eagle Kristne Videregående skole» - der filmens unge hovedperson Mary kjemper sin ambivalente kamp på så mange og kinkige plan. 

En dag opplyser Marys kjæreste at han er homofil, hvoretter Jesus - noe utydelig - anbefaler Mary en effektiv frelsesaksjon: 
Gi ham en kjærlighetsnatt. 
Så blir han nok frisk. 

Det gjør Mary. 
Med utilsiktet resultat. 
Nå trenger hun nye venner, og finner dem i skolens verstinger: de konstant røykende, bannende og sarkastiske Cassandra (en glimrende Eva Amurri, filmens mørke kraftfelt) og Roland (Macauley Culkin). 

Svært vel og bra. 
Inntil siste halvdel, da den frekke regissør og manusforfatter Dannelly uforklarlig trekker seg, filmen mister sitt sting - og hengir seg tilgivelsen, forsoningen og de evinnelige, amerikanske skoleball. 

Synd. 
For innledningsvis tegnet dette til å bli en film vi sannelig kunne trenge. 

ELLEN MARGRETHE SAND 
