Nick Lowe:«At My Age» 

(Proper Records) 

Eldre og eldre, bedre og bedre. 

58 år gamle Nick Lowe har brukt det siste tiåret på å finslipe sin helt egen genre der mollstemte crooner-låter i skjæringspunktet mellom country og hvit soul skaper svært sterke, men likevel vitale retro-stemninger. 
Lowe fremstår heldigvis aldri gammelmodig og mer romantisk enn sentimental. 

Kanskje kan han nå også nyte godt av at Norge for et par år siden fikk en ny yndling i Richard Hawley, som garantert har hørt masse på og latt seg inspirere av den gamle hedersmannen Nick Lowe. 

Samtidig er det noe i Lowes joviale, elegante stemme og sparsomt arrangerte sanger som gjør ham både troverdig og likandes. 
«At My Age» er en perfekt og distingvert følgesvenn til varme, sene norske sommerkvelder på altanen med et lite glass på bordet ved siden av. 

Anbefalte kjøp: 
«I Trained Her To Love Me», «Hope For Us All», «Love's Got A Lot To Answer For», «The Other Side Of The Coin» og «Feel Again». 
