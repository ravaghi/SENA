Creative Zen NX
Creative kan det med MP3-spillere, og deres nye Zen NX er nok en vinner. 
Ingen revolusjon her, rett og slett et solid og rimelig produkt. 

Creative var selskapet som startet trenden med harddiskbaserte MP3-spillere. 
En gang i tiden hadde jukeboxene en latterlig kapasitet på noen få gigabytes 
 i dag er det vanlig med opptil 60 GB, og de nye Zen NX-jukeboxene til Creative tilfredsstiller omtrent alle krav du måtte ha til lagringsplass og funksjoner. 

Den originale Zen-jukeboxen ble en stor suksess for Creative, og oppfølgeren Zen NX er enda bedre. 
Den finnes i tre varianter: med 20, 30 og 60 GB disk. 
Den er også noe mindre og mer funksjonell og forgjengeren. 

Formen på Zen NX er ikke spesielt forskjellig fra de fleste andre MP3-jukeboxer 
 den er kantete, med display foran og funksjonsknapper på sidene. 
Størrelsen er middels 
 vi har sett jukeboxer som er mindre, og det finnes også større modeller. 
Zen NX veier 228 gram og er absolutt en håndterlig dings. 

Enklere å bruke 

Blant nyhetene i denne utgaven av Zen-spilleren er muligheten for å ta av dekselet og bytte batteri. 
Utbyttbare batterier er alltid et pluss, da du kan for eksempel ta med deg flere batterier på en lang reise, eller kjøpe nytt batteri hvis det gamle takker for seg. 
Alle kontrollknappene sitter på sidene av spilleren. 
Til venstre ser vi volum og av/på-knappene, og back-knappen, som rett og slett tar oss tilbake til forrige menyvalg. 
På høyresiden finner vi menyknappen og skippeknappene, samt et scrollehjul som styrer menyene. 

Forsiden har et rent utseende, med kun logo og display. 

Selve displayet er kanskje den delen av spilleren som skuffer mest. 
Det er rett og slett en god del mindre enn hos andre produsenter, som fører til at du ikke får så mye informasjon på skjermen samtidig. 

Vi ser også at Creative har forkastet firewire-tilkoblingen, men til gjengjeld har den USB 2.0-støtte for skikkelig rask overføring av data. 
Og fort går det. 

Fungerer bra 

Når det gjelder øvrige funksjoner, introduserer ikke Creative noen revolusjonerende nyheter. 
Den kan spille MP3, WAV og WMA-filer og har en batterilevetid på ca. 14 timer. 
Det er dessverre ingen opptaksmuligheter eller radio, noe som begynner å bli ganske standard hos andre produsenter. 

Menysystemet er det ikke mye å utsette på, alt er oversiktlig og lett å finne frem. 
Som mange andre Creative-enheter, støtter også denne EAX-effektene hvis du ønsker deg en litt kulere lydopplevelse. 
Lyden forøvrig er bra - men som vanlig anbefaler vi at du går til innkjøp av litt bedre hodetelefoner enn de som følger med i pakken. 

Et minus er at du må installere de medfølgende drivere og programvaren for å kunne bruke spilleren (det er riktignok mulig å bruke tredjeparts-programmer for å overføre musikk - sjekk den flotte Notmad). 
Selv om Zen NX kan fungere som en ekstern harddisk, dukker den ikke opp som en egen bokstav i Windows Explorer. 
Mange andre spillere gjør det, og det er litt dumt at Creative insisterer på sitt proprietære programvare. 

Konklusjon 

Totalinntrykket av nye Zen NX er meget positivt. 
Spilleren har nok kapasitet, god lydkvalitet, er ganske liten og ser bra ut. 
Den kan ikke måle seg helt med Apples nydelige iPod når det gjelder stil og design, men vi har også sett mer klumpete og styggere jukeboxer. 
Den store fordelen med Zen NX er at den koster mindre enn konkurrentene. 
30 GB utgave fås til ca. 2.700 kroner, mens en 20 GB iPod koster en tusenlapp mer. 
Du får mye valuta for pengene, selv om Zen NX ikke har det samme luksuspreget som iPod eller Philips sin HDD100. 
