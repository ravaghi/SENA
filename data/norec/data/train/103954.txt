Bodil Arnesen:«Fader vår» 

(Lynor) 

Mange av sangene som brukes i kristne forsamlingslokaler, både fortjener og tåler å gjøres til konsertmusikk - også. 

Sopranen Bodil Arnesens innsats i denne sammenhengen virker inderlig ment og klinger godt. 

Arnesen er dyktig i å tilpasse sin operaskolerte stemme til forskjellige stiler, men har i mine ører mest hell med de sangene som er nokså symfonisk og stort arrangert. 
«Jeg vil gi deg, o Herre, min lovsang» er blant dem som er gedigent vakkert sunget og ditto orkestrert, mens den viseaktige «Der det nye livet lever» blir mer tynn og rar, med litt uheldig vibrato. 

Vidar Edholm Olsen har fint håndlag med de fleste sangene. 
De spenstigste arrangementene er det likevel Atle Halstensen som har signert. 
«Herre Gud, ditt dyre navn og ære» har fått imponerende trøkk og freidig varierte effekter. 
Hårfint på grensen til det vulgære, men befriende på en plate som ellers kunne blitt vel søtladen. 
