Colombiana
Iskald Zoe Saldana som leiemorder på hevntokt. 

Colombiana, en film om en kvinnelig leiemorder, er skrevet og produsert av Luc Besson. 

I en perfekt verden hadde filmen hett Mathilda og hatt Natalie Portman i hovedrollen i stedet for Zoe Saldana. 
Dermed hadde dette nemlig vært en direkte oppfølger til Bessons fantasiske Léon fra 1994. 

Likhetstrekkene er slående, men filmene føles likevel ganske annerledes. 
Léon hadde hjerte. 
Colombiana er iskald. 

Sverger hevn 

Lille Cataleya blir vitne til at foreldrene blir drept av narkokongen Don Luis i Colombia. 

Hun sverger umiddelbart hevn, og rømmer til onkelen i Chicago (Cliff Curtis), som trener henne til å bli profesjonell leiemorder. 

Mange år senere dreper den voksne Cataleya (Zoe Saldana) flere av Don Luis sine kriminelle kontakter, i håp om å lokke ham frem i lyset. 

Målrettet leiemorder 

Zoe Saldana overbeviser som actionhelt, selv om hennes elegante fysikk virker å være i overkant spinkel når hun må i nærkamp. 

Som innbitt hevner, er hun imidlertid god. 
Selv om manuset ikke er det beste, formidles målrettetheten godt. 

Alle rundt henne ser ut til å ha vært plukket ut på trynefaktoren. 
Noen av verdens styggeste typer dukker opp som bad guys, og gjør det dermed enklere å se dem dø. 

Ikke særlig subtilt 

Dette høres kanskje ut som en ubarmhjertig beskrivelse, men er helt i tråd med filmens omgang med liv og død. 

Hvor subtil en film kan egentlig forventes av en regissør som kaller seg Olivier Megaton? 

Hans forrige film var Transporter 3, som jeg kalte en litt tom muskelfilm som var stygt redigert. 
Colombiana er penere, men ikke særlig mer sofistikert. 

Går hardt til verks 

Her skufles alle emosjoner frem med bulldoser. 
I denne filmen er alle enten veldig, veldig glade, eller veldig, veldig triste. 

Nyanser og gråtoner finnes ikke. 
Dette gjør at dramatikken i stor grad uteblir, men sørger for trøkk i actionscenene. 

Megaton går hardt til verks, og gjør at actionfilmentusiast Vestmo blir rimelig fornøyd, tross alt. 
