En uvanlig dum svenske
Når svenske filmskapere først bommer, gjør de det som regel med høydefinert dumhet og sikker margin. 

Filmen om den uengasjerte utenriksreporteren Morgan Pålsson fra Sveriges Radios Television har omtrent samme presisjonsnivå som når fireåringer skal beskrive avbrutt samleie. 
Pålsson reiser egentlig i utenriksferd for å ligge ved hotellbassenger. 
Han får det ikke lett da det faktisk skjer et kupp i Matobo mens han er der. 

Filmens heltinne er den norske journalisten Åse Seiersland, en ørkenaktiv superblondine som vet alt og kan alt og kanskje burde bli statsminister hver gang hun besøker et uanselig u-land. 

De litt underlige og uholdbare rollebeskrivelsene er ikke det verste med filmen. 
I en komedie bør det skje noe morsomt, og «Morgan Pålsson..» vegeterer irriterende fordi manusforfatteren gjentar den samme vitsen så mange ganger at man tenker på korframføringer av «Fader Jakob». 

Skuespillerne tilhører den indre anti-eliten av revy-statister, og med litt flaks får du aldri se dem mer. 
