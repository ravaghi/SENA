Testet:Porsche Cayenne S E-Hybrid 

Ladbar hybrid er suksessoppskriften som gir svært mange hestekrefter til redusert pris. 
Og hvis du lurer: 
Den kjører fortsatt som en drøm. 

Denne difre SUVen yter 416 hestekrefter på det meste. 
Samtidig er den en miljøsnill doning med et CO2-utslipp på bare 71 gram per kilometer, dersom den kjøres riktig. 
Dette er altså oppskriften på hvordan Porsche klarer å gi deg en råsterk bil, til en sum som ligger langt nærmere prisen på dagens 211-hesters versjon enn man skulle tro. 

Løsningen ligger i at Porsche nå har laget sin tredje ladbare hybrid i modellrekken, Cayenne S E-Hybrid. 

De to andre ladbare hybridene fra Porsche er Panamera S E-Hybrid, som kom først, mens den andre er supersportsbilen Porsche 918 Spyder. 

Vinn-vinn: 
Bedre ytelser, og lavere utslipp og priser 

Det er ikke det minste rart at merker som Porsche leder an når det gjelder å ta i bruk tilgjengelig teknologi for å redusere utslippet. 
Sportsbilprodusenter generelt sliter mest med å holde tritt med utslippskravene, og er derfor den gruppen som er mest avhengig av ny teknologi som holder utslippet nede. 

At teknologien i tillegg øker ytelsene er bare en ren bonus, som gir vinn-vinn. 

Faktisk mener Porsche at supersportsbiler som 918 Spyder i fremtiden ikke bare kan være ladbare hybrider, men må være det. 
Dette fordi det ikke er mulig å oppnå så heftige ytelser med en forbrenningsmotor alene. 

E-Hybriden vil stjele kunder fra dagens storselger 

I Norge er det en spesialtunet 211-hesters diesel som har solgt mest, men fra nå av tror vi at E-Hybriden vil stjele mye av salget. 

Cayenne S E-Hybrid har en startpris på 1.130.000 kroner, mens en diesel-versjon med 211 hk har 959.000 kroner som startpris. 

Korrigert for noe mer utstyr i hybridutgaven, så skiller det rundt 150.000 kroner i rene penger på disse to, noe som burde være med å gjøre valget enkelt. 

Det kan også legges til at det ikke er uvanlig at kundene legger på opp mot 250.000 kroner i utstyr på slike biler. 
Da er ikke lenger mellomlegget på 150.000 kroner for hybriden som et stort sprang å regne. 

Det hører med til historien at nå som Porsche gir Cayenne en ansiktsløfting, er det en gylden anledning å lansere E-Hybrid samtidig. 
Dersom du ikke skulle ønske E-Hybrid, så har du fortsatt ytterligere fem alternativer å velge mellom, i form av tre diesel og to bensinutgaver. 

Fra passiv til ladbar 

Til nå har Cayenne vært å få som ordinær hybrid, men at den nå blir ladbar i tillegg gir den mange fordeler. 
Ikke bare er elmotorens effekt økt fra 46 hk til 95 hk, men den nye modellen kan blant annet kjøres på strøm alene i hastigheter opp til 125 km/t. 

I så høye hastigheter forsvinner rekkevidden raskt, men med en vennlig gassfot skal du kunne flytte deg opp mot 3,6 mil på ren strøm alene. 

Dette er som regel langt nok til at du kan velge elektrisk drift for ikke å bidra til ytterligere dårlig luft når du beveger deg inn i sentrale bystrøk. 
Skal du bare ut på en kortere lokaltur i nærmiljøet er det også nok. 
Deretter kan du lade opp igjen så snart du parkerer ved en stikkontakt igjen. 

Du velger 

Underveis lagres strømmen i et lithium-ion batteri. 
Selve batterikassen er identisk med det som sitter i Panamera S E-Hybrid, men energitettheten er større. 
Derfor er kapasiteten i Cayenne på 10,8 kWh, i motsetning til 9,4 kWh i Panamera S E-Hybrid. 

Under kjøring kan du selv velge hvordan du skal utnytte ressursene. 
Ettersom du har to forskjellige energikilder som kan drives hver for seg, eller i kombinasjon, så får du tre alternativer: 

E-drive: 
Du kan velge ren eldrift, noe som allerede er en nødvendighet i enkelte europeiske storbymiljøer, for i det hele tatt kunne kjøre lovlig.Hybrid: Alternativt kan du bruke bilens hybridmulighet for å komme deg avsted over lengre distanser på en så miljøvennlig måte som mulig. 
I denne posisjonen lader og bruker bilen strøm etter et optimalt mønster i forhold til forbruket.Sport: Det tredje alternativet er å bruke bilen som en sportsbil. 
Da utnytter bilen energien fra både forbrenningsmotoren og elmotoren til å gi deg så mye energi som mulig for friskest mulig fraspark. 

Svært heftige kjøreopplevelser 

På veien vil de fleste bli overrasket over SUV’ens kapasiteter. 
I ren eldrift kan nye Cayenne kjøres som en hvilken som helst annen elbil, og forbrenningsmotoren glimrer med sitt fravær. 
Faktisk er det fullt mulig å be om gode akselerasjoner uten at bensinmotoren slår til. 

I gasspedalen ligger det likevel et eget trinn som fungerer som kick-down: 

Passerer du dette punktet får du krefter i bøtter og spann. 
Da tenner forbrenningsmotoren som et suplement til elmotoren, og den 3-liter store V6-maskinen, som alene byr på 333 hestekrefter, øser på fra et dreiemoment på 440 Nm. 

Det er antagelig unødvendig å si at den ladbare Cayenne er råsterk. 

Ja, når alle virkemidler benyttes er faktisk brutalt mye sterkere enn det som i dag er den mest solgte utgaven av Cayenne i Norge, nemlig dieselversjonen på 211 hestekrefter. 

Når 0-100 km/t går unna på 5,9 sekunder, og det føles særdeles raskt i en såpass stor og tung bil. 

Toppfarten er oppgitt å være 243 km/t. 

Fjellstøtt 

At understellet er kapabelt kommer heller ikke som noen bombe. 
Dens nære slektning Cayenne Turbo beviser hvor mye sportsbil det faktisk er mulig å pakke inn i en SUVs fysiske form, og det er utrolig hva den er i stand til. 

Med Sport Plus-knappen inne blir alt omformet til å passe til langt over middels entusiastisk kjøring, og dette er faktisk en bil du kan ta med deg ut på bane, uten å bli forhåndsdefinert som frakjørt. 

Grepet er også ivaretatt gjennom et fullverdig firehjulsdrift system. 
Det er lett å tro at det med en hybridpakke ombord er elmotoren som driver det ene hjulsettet, men ikke her. 

Firehjulsdriften er det samme som på de øvrige Cayenne-modellene, og er et lynraskt aktivt system som kan pendle fra full bakhjulsdrift til nær full forhjulsdrift. 
Et instrument i displayet forteller deg med lynets hastighet hvilket hjul som får hvor mye krefter, uten at det er noe poeng i å følge med på dette. 

Innen du rekker å reagere har dette endret seg mange ganger allerede. 

Se flere store bilder: 

Forventer endringer 

Det var knyttet stor spenning til forslaget for nasjonalbudsjettet som ble lagt frem 8. oktober i år. 
Flere bilimportører ventet en endring rundt avgiftene for ladbare hybrider. 

Men slik gikk det ikke. 
Regjeringen bekreftet likevel at de vil gjøre større endringer i forbindelse med revidert nasjonalbudjsett til våren. 

De trengte rett og slett mer tid for å bake en kake hvor alle ingredienser er nøye vurdert, deriblant også situasjonen rundt ladbare hybrider. 

Hva dette får å si for biler som Porsche cayenne S E-Hybrid vil tiden vise. 
