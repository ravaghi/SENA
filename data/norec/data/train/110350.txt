Anmeldelse av Flower:Bergtatt av vinden 

Playstation Network-spillet «Flower» er mer enn et friskt pust. 

Det er herlig med spill som trår, eller blåser, litt utenom allfarvei. 
«Flower» tar deg fra blomstereng til industriby på elegant vis og lar deg ha hodet i skyene og styre unna jordnær bakkekontakt fra begynnelse til slutt. 

I «Flower» styrer du nemlig vinden som suser gjennom lufta uten begrensninger og uberørt av tyngdekraft. 
Spillet lykkes med å gi deg følelsen av at du faktisk er vinden og frihetsfølelsen er storslagen. 

Bestselgende Playstation-spill akkurat nå: 
Skate 2 - les anmeldelse 

Styremekanismene er enkle og lett å få taket på: du akselererer ved å holde inne en av knappene og styrer ved å tilte og vippe kontrolleren. 
Det krever litt tilvenning, men før du vet ordet av det svever du fritt over endeløse blomsterenger. 

Men du flyr derimot ikke uten mål og mening. 
Poenget med spillet er å streife borti blomsterknopper i gresset så de åpner seg opp i full blomst. 
Naturen vekkes gradvis til live, verdenen under deg får mer og mer farge og stadig nye områder åpnes opp. 

Tankene vandrer til de halvdøde kirsebærtrærne i «Okami» og den herlige følelsen det ga å se dem blomstre opp i et utbrudd av liv og farge - en visuell bekreftelse på at verden faller på plass igjen og universets likevekt og harmoni er gjenopprettet. 

Hver av de seks reisene spillet byr på starter med en potteplante i vinduskarmen i et trist, grått og forurenset bymiljø. 
Hver av blomstene tar deg med på en ferd gjennom et landskap som på elegant vis gradvis knytter natur og urbant landskap sammen. 

En tydelig historie utspiller seg fra den første til den siste potteplantereisen, uten at et eneste ord blir ytret eller lest. 
Spillet har en klar og strukturert progresjon til tross for mangel på en hovedperson eller fortellerstemme. 

Isteden er naturen og vinden i hovedfokus: spillet formidler en bekymring for miljø og omgivelser, hyller bærekraftig ressursutnyttelse og kommer med krass kritikk av det overindustrialiserte, forurensende samfunnet som av ukjente grunner hovedsakelig representeres av fagverk og nedslitte strømledninger. 

«Flower» er omtrent blottet for konkurranseelement, poengsummer og muligheter til å gjøre store feil. 
Spillet er som andre PS3-spill påtvunget «trofeer», men disse stiller i andre rekke til fordel for flyten og opplevelsen. 

Musikken står perfekt til den visuelle, flytende spillbarheten og har en klangbase med en melodi som holder seg i bakgrunnen og gir rom for plingene og plongene blomstene lager når du flyr over dem. 

Det må til informasjon sies at det er snakk om en eksepsjonelt kort spillopplevelse. 
Det tok meg faktisk ikke mer enn et par timer å komme til spillets ende. 

Men jeg er usikker på hvorvidt jeg skulle ønske spillet varte lenger. 
Spillet leker og varierer konseptet så langt det går, og jeg tror en videre strekking av innholdet ville risikert å ødelegge enkelheten som står frem som ett av spillets store styrker. 
«Flower» setter kvalitet over kvantitet, og det skal man ikke kimse av. 

Resultatet er et både vakkert og gjennomført. 
«Flower» er på en og samme tid et lite kunstverk i seg selv og en meditativ zen-hage i PS3-format. 

PS: 
«Flower» lanseres på Playstation Network (onlinetjenesten til PS3) 12. februar. 

Trailer fra PS3-spillet Flower, som vil bli tilgjengelig for kjøp og nedlasting på Playstation Network. 
