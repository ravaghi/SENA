Antony and The Johnsons «Another World» (EP)
INDIE (Rough Trade/Indie Distribution) 

Noen som husker EP-en, denne snodige middelveien mellom singelen og albumet? 
I disse nedlastningstider er den forbeholdt de få som faktisk selger fysiske plater. 

Det er således ikke helt tilfeldig at Antony Hegarty og hans ensemble The Johnsons kan tillate seg å leke med det utrydningstruede formatet. 
De alternative amerikanerne er blant de heldige som har tilegnet seg en fanskare som fremdeles liker å bla i cover og lukte på innpakningen. 
«Another World» er visstnok en forsmak på hva vi har i vente når Antony and The Johnsons slipper sitt tredje album «The Crying Light» på nyåret. 

To av låtene, «Shake That Devil» og «Crackagen» er gamle kjenninger for dem som har vært så heldige å overvære Antony and The Johnsons live. 
De tre resterende låtene er nye og lovende beviser på at Hegarty har valgt å bringe videre de smellvakre taktene fra «I Am a Bird Now». 

Nok en gang er det pianoet og Hegartys animerte stemme som bærer låtene fremover. 
Det er nedstemt, følsomt og ekstremt nært. 
Han bringer intet nytt til torgs, men det gjør ingenting så lenge det gjøres så vakkert som dette. 

ANBEFALTE KJØP: 
«Another World», «Crackagen», «Shake That Devil», «Sing for me», «Hope Mountain» 
