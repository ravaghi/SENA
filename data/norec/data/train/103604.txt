Balzac i Kina
(Balzac et la petite tailleuse chinoise) Regi: 
Dai Sijie. 
Med: 
Xun Zhou, Kun Chen, Ye Liu. 
Fransk/kinesisk. 
Drama. 
11 år. 

Vakkert, men tannløst om kjærlighetshistorie under kulturrevolusjonen. 

Den er vakker, den er myk og både eksotisk og eviggyldig, denne ømme, kinesiske kjærlighetsfilmen, innspilt i et av Kinas fantastiske fjell-landskap. 

Men samtidens farlige, politiske resonans savnes sterkt bak Dai Sijies tilbakeblikk på sin ungdomsopplevelse under kulturrevolusjonen. 

Som 17-åring ble legesønnen Dai Sijie sendt for omskolering til en fjellbygd i Sichuan. 
Der møtte han en illitterær, ung pike som ble dypt fascinert av historier fra de forbudte bøker som studentene greide å skjule for stedets kommandant. 

Etter kulturrevolusjonen bosatte Dai Sijie seg i Paris og skrev 30 år senere en selvbiografisk roman som han nå har filmatisert - i Kina. 

Filmen ble saumfart av kinesisk sensur. 
Kan hende var det der det forsvant - det sting og det farlige, politiske bakteppet som savnes så dypt i filmen. 

Riktignok rommer den atskillig om både kunst og kjærlighet. 
Men nærmest svikefullt oppleves det å unndras en så vital del av en virkelighet som også må ha bidratt til den vendingen historien tok. 

ELLEN MARGRETHE SAND 
