Ny, sprø galskap fra annerledes filmskaper
Heldigvis finnes det regissører hvis særpregede filmer peker seg ut i mengden av ordinære actionfantasier og realistiske drama. 
Wes Anderson er tilbake, nå med en sprø komedie om en hotell-concierge og hans lobby-gutt. 

"The Grand Budapest Hotel". 
Regi: Wes Anderson. 
Med: 
Edward Norton, Saoirse Ronan, Léa Seydoux, Owen Wilson, Bill Murray, Ralph Fiennes, Jude Law, Willem Dafoe, Adrien Brody, Tilda Swinton, Jason Schwartzman, Jeff Goldblum, Harvey Keitel, Tom Wilkinson, Mathieu Amalric med flere. 
USA 2014. 
1 timer 39 minutter. 
Aldersgrense: 11 år. 
Egnethet: Ungdom/Voksen. 

Har du sett noen av amerikanerens surrealistiske filmer før, vet du at han iscenesetter merksnodige handlinger fra et forunderlig klientell. 
I "The Royal Tenenbaums" møtte man en meget rar familie, i "Livet under vann med Steve Zissou" ble vi dratt med på jakt etter en glupsk jaguarhai, ledet av en selvhøytidelig havforsker. 
For bare å nevne noe. 

Eske på eske 

Nå åpner Anderson eske på eske i et nytt eventyr der han forflytter oss til mellomkrigstiden. 
Rammefortellingen er i seg selv utsøkt: 
En jente entrer en forslitt kirkegård i det fiktive landet Zubrowka et sted i Øst-Europa, lesende på en bok med samme tittel som filmen: The Grand Budapest Hotel. 
Fra denne "esken" åpnes døren til 1968. 
Da framstår nevnte hotell i et brunt interiør som gir assosiasjoner til dyster kommunistestetikk. 

I den mørke foajeen sitter selveste kjekkas-skuespilleren Jude Law, nå kostymert som en ensom og forkommen hotellgjest. 
Først da han inviteres til middag av hotellets mystiske eier, Mr. Moustafa, åpnes neste eske: 
Det meste av handlingen foregår i 1932 da Ralph Fiennes fyller rollen som den hyperkontrollerende conciergen, Mr. Gustave. 
Den gang hadde hotellet et storslått interiør rundt et myldrer av ansatte og formuende gjester, storslått iscenesatt. 

Galskapen triller av gårde 

Tro ikke at jeg har røpet for mye av handlingen. 
Det er først idet en av conciergens mest trofaste gjester går hen og dør at galskapen virkelig triller av gårde. 
Arveoppgjør, tyveri av et kunstmaleri, fengselsopphold, rømningsplaner og makabre avstraffelser inngår i det dramatiske tøyset. 

Nå skyldes gleden over Andersons komedie ikke så mye handlingen selv som hans lekkert gjennomførte estetikk. 
Legg merke til de stiliserte, overdrevne bevegelsene til skuespillerne. 
Eller følg med på kameravinklingene som stadig flyttes skarpt 90 grader for så å fyke inn og ut av dører og pussige tablåer, typisk for regissørens karikerende framstilling. 
Festlig Tilda Swinton 

Dessuten er det en fryd å se kjente skuespillernavn levendegjøre sine rollefigurer i alskens komiske forkledninger og positurer. 
Aller mest fornøyelig er Tilda Swinton. 
Hun har latt seg sminke til syk enkefrue med leverflekket ansikt og gedigen hårmanke. 
Dernest finnes det et vell av fine detaljer å more seg over i spillet mellom Fiennes' concierge og lobby-gutten Zero (Tony Revolori) som han oppdrar med megen strenghet og lyrikkresitasjoner til aldeles upassende tidspunkter. 
Herlig! 

Også Willem Dafoe, Adrien Brody, Tom Wilkinson, Harvey Keitel, Edward Norton med flere skaper lattervekkende skikkelser. 
"The Great Budapest Hotel" er ikke filmen for de dyptpløyende innsikter, men et overflødighetshorn når det gjelder visuell oppfinnsomhet og karikerende påfunn. 

Gå og mor dere. 
