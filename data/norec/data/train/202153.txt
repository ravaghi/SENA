LG E2290V
Stort tynnere bør det ikke være ... 

Hvor tynn skal en skjerm være? 
Det pågår en ganske heftig konkurranse om hvor tynt det er mulig å lage skjermer, noen ganger på bekostning av andre viktige egenskaper. 

For flate TV-er som skal henge på veggen er det et poeng med minimal tykkelse, men så snart skjermen skal stå på en fot forsvinner mye av det poenget. 
Da er det bare det rent visuelle som imponerer i seg selv. 
Det er jo en konstruksjonsmessig utfordring å få til å masseprodusere svært tynne konstruksjoner. 

LG E2290V 

Denne skjermen er både tynn og lett. 
Da vi løftet esken første gangen lurte vi på om de hadde glemt å legge noe i den. 
Heldigvis var innholdet på plass, og skjermen var virkelig utrolig mye lettere enn alt annet vi har testet. 

LG-skjermen er også svært elegant, med skinnende metallfinish, børstet sådan i rammen rundt skjermen, og gjennomsiktig pleksiglass i foten. 

Og selve skjermflaten er herlig matt, uten det plagsomme gjenskinnet i kontrastbelegget som produsentene har dyttet på oss de senere årene. 

I bruk 

Skjermen er meget behagelig i bruk, sylskarp og med utmerket fargedynamikk. 
Også på VGA tilkobling er skjermbildet fjellstøtt. 

Bakgrunnsbelysningen er svært jevn, vi fant ingen lyslekkasjer noe sted. 

Skjermen har også forhåndsinnstillinger til forskjellige bruksområder som kino, internett og normal. 
Vi satte den til sRGB som vi alltid gjør når vi tester skjermer, og det fungerte utmerket til alle typer bruk. 

Tilkoblingene er smart plassert på baksiden av foten, da er alle kabler minst synlige og ute av veien under bruk. 

Det er to ting vi har å utsette på denne skjermen, og begge har med betraktningsvinkel å gjøre. 
Horisontalt har skjermen utmerket betraktningsvinkel, selv om du ser på den fra ytterste kant og innover er fargene på plass hele veien. 

Men vertikalt står det langt dårligere til. 
Her er vinkelen oppgitt til 170 grader mot 176 for horisontalt. 

Dermed blir fargene fort helt forvrengt, særlig rødt forsvinner og lyse hudtoner får blåskjær, hvis du ser på skjermen ovenfra og nedover, eller nedenfra og oppover. 

Vanligvis sitter man ikke på gulvet eller står på stolen og ser ned på skjermen, men det er tydelige nyanseforskjeller allerede ved små endringer i sitteposisjonen. 

Her kommer også den andre innvendingen inn i bildet, nemlig at skjermen ikke lar seg vippe bakover like langt som vi skulle ha ønsket. 
Et par cm til lenger bakover i øvre skjermkant hadde blitt perfekt, men det går ikke på grunn av bevegelsesbegrensningen i opphenget til foten. 

LG E2290V 
