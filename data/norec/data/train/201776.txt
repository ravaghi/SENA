V-Moda Crossfade LP
Hodetelefoner for deg som vil synes. 

Monster må kunne sies å være uoffisell verdensmester når det gjelder effektiv produktplassering: 
De siste årene har det knapt vært laget en eneste musikkvideo uten at minst et par Beats By Dr.Dre har vært tilstede. 
Og jada, trikset har definitivt fungert. 
I dag er hodetelefonene allerede en del av motebildet. 

Og jeg forstår kjøperne godt. 

For selv om de ikke nådde helt opp i vår store sammenligningstest av hodetelefoner beregnet for lydfreakene, så likte jeg Beats svært godt når jeg prøvde dem på min egen iPhone: Musikksmak, finesser og personlige preferanser når det gjelder design får ta skylden for forskjellen her. 

V-Moda kaster seg på designbølgen 

For da vi traff representanter for V-Moda på årets IFA-messe la de ikke skjul på at de var imponert over Monster; og Crossfade LP er altså svaret. 

Crossfade LP kommer i flere ulike fargekombinasjoner, selv valgte vi den vinrøde utgaven kalt Rouge fordi den ser bra ut på bilder, men den fås også i litt mer "nøytrale" varianter som hvit, krom og svart. 
Uansett hvilken modell du velger er det imidlertid ingen tvil om at du vil vekke en del oppsikt. 

Også når det gjelder innpakningen aner vi at Monsters konsept har blitt brukt som mal: 
Hodetelefonene leveres i en stor eske som skjuler en solid bærebag med karabinkrok for sikker transport. 
Også her får du med to ulike ledninger, den ene skal brukes når du kobler til via stereoanlegget eller receiveren din, mens den andre kabelen er beregnet for bærbare enheter. 
Har du en iPhone kan du her stille volumet, pause eller hoppe til neste musikkspor, og en bitteliten mikrofon gjør også at du kan besvare mobilsamtaler. 
Dette gir pluss i margen hos oss, og vi tipper alle som har prøvd å betjene en iPhone med hansker på, vil være enige i at dette er praktisk. 

Men hva med lyden? 

Som en enkel mann av folket foretrekker jeg rock og rap når jeg stresser fram og tilbake fra jobb. 
I så måte er det kanskje ikke så rart at jeg likte Beats bedre enn jobbens musikkpoliti, og det samme ser jeg her: 

Crossfade fungerer nemlig godt til min type musikk. 
Jeg vil ha bass, mye bass, og får det. 
Jeg synes også hodetelefonene er behagelige å ha på hodet. 
Putene er myke og hodesettet sitter på plass uten at det strammer for mye, styringen på ledningen er også et pluss i det daglige. 

Når jeg veksler fram og tilbake mellom BeyerDynamic DT770 Pro og Crossfade er det likevel ingen tvil om at DT770 har langt bedre stereoperspektiv, og at de også er bedre både på diskant og mellomtone. 

Men så var det det med personlige preferanser og praktiske finesser da. 
Jeg synes rett og slett at Crossfade er hakket morsommere til min type musikk. 
Den er også langt hendigere å ha med seg ut på tur: 
Ledningen er kortere og handsfree-mulighet og musikk & volumstyring er rett og slett praktisk i det daglige. 

Alt er likevel ikke bare gull her heller: 
For ved åtte kuldegrader gikk det faktisk ikke an å bytte spor via styreenheten på ledningen. 
Vel inne i varmen fungerer imidlertid alt som normalt igjen. 
Crossfade LP vil altså ikke være særlig egnet til bruk i skibakken, eller andre utendørsaktiviteter i kulda. 

Pris og konkurrenter 

Prismessig får du V-Moda Crossfade fra 999 kroner. 
Dette er samme pris som designsettet vi nylig testet fra Krator, og står valget mellom disse to er det bare å kjøpe Crossfade med en gang... 

Spørsmålet er imidlertid hva du får om du legger et par ekstra hundrelapper i potten. 

BeyerDynamic DT770 til rundt 1.500 kroner er allerede nevnt, og selv om lyden jevnt over var bedre - så er de ikke fullt så "bærbare". 
En mer aktuell konkurrent er derfor Beats Solo-modell, som nå fås til rundt 1.400 kroner om du shopper litt rundt. 

Vi har nettopp fått inn Solo-modellen på test, og med de samme funksjonene og finessene som Crossfade, er den derfor et svært spennende alternativ. 
Klarer du å holde deg i en ukes tid lover vi å gi deg svaret på hvilken vi synes er best. 
Vi ender uansett opp med en litt svak firer til Crossfade LP i denne runden. 
