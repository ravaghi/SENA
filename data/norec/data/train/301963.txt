Tar opp den fengende arven etter Carole King og Suzanne Vega
Torun Eriksen gir oss vårens lekreste nestenjazz. 

|||ALBUM: 
Med sitt tredje album siden debuten i 2003 bekrefter Torun Eriksen at hun er en dyktig sangkomponist. 

De ni låtene på plata har fått et intimt og nært uttrykk gjennom Anders Engens delikate produksjon. 

Arrangementene er lekre, nedtonte og tilbakelente og spenner fra et enkelt gitarkomp («Umbrella Song») til fengende popjazz («Passage From the Past»), countryinfluert steelgitarkos («Be Like Him») og sakral orgelstemning («Bees and Butterflies») — på et album som er varsomt i uttrykket, ujålete og direkte. 

Torun Eriksen har et jazzimage, men er vel her delvis ute i et viselandskap i den fengende arven etter artister som Carole King og Suzanne Vega, selv om enkelte låter, for eksempel «Edgar's Blues» og «Deuce Parade», vipper over i det mykt improvisatoriske. 

Eriksen har en myk og tøyelig røst, som trekker dette albumet forsiktig ut i vårlyset. 
