Panasonic NV-GS180
Med 3CCD-bildebrikke, blitssko og meget behagelig komfort til en veldig hyggelig pris, seiler dette kameraet opp som en av våre favoritter. 

Panasonic NV-GS180 er det eneste kameraet i testen med 3CCD. 
Det betyr, kort fortalt, at det har 3 CCD-brikker i stedet for én, og at de registrerer hver sin farge. 
Det er en teknologi som ofte har vært forbundet med litt dyrere kameraer, og som gir ganske gode farger også i dårlig lys. 

2,3 megapiksler 

I tillegg er det det eneste kameraet, dersom vi ser bort fra hybridkameraene, som tar bilder med mer enn 2 megapikslers oppløsning; nærmere bestemt 2,3. 
Kameraet har også en passiv blitssko for tilkobling av eksterne lysenheter, og mikrofoninngang som gjør at det er mer å hente på lydfronten for den som ønsker det. 
Vi setter også pris på en dedikert S-Video-utgang på kameraet, men det følger dessverre ikke med en slik kabel. 
Dessuten er det uttak til hodetelefoner. 

Kameraet er for øvrig det mest komfortable å holde av alle i denne testen, og med unntak av bytting mellom automatisk og manuell fokus, er alt tilgjengelig med høyre hånd. 
Etter å ha trykket på menyknappen, bruker du en godt ergonomisk utformet spak til å navigere, og trykker den inn for å si OK. 
Hjulet som bytter mellom stillbilder, avspilling og filming er også presist med klart definerte steg, i motsetning til et par andre kameraer der det er lett å vri for langt. 
Navigasjonsspaken fungerer dessuten som snarvei til funksjoner som makro og nattfilming. 
Nattfilmingen imponerer oss ikke like mye som den gjør hos Sony-kameraene, men en artig vri er at LCD-skjermen lyser helt hvitt og at du derfor kan bruke den som ekstralys. 

Batteriet sitter i bakkant, og ønsker du å bruke okularet, kan du trekke det ut slik at batteriet ikke er til hinder. 
På toppen finner du en blitssko som er passiv, og du kan derfor koble på lyskilder som står for strømmen selv. 

Hurtigstart 

En annen interessant funksjon er den såkalte quickstart-funksjonen. 
Den bruker minimalt med strøm, men sørger for at kameraet er klart til dyst på to sekunder, og det kan være kjekt på dager der du vet at du kommer til å filme en del. 
Ellers starter kameraet på 4,5 sekunder, noe som uansett er blant de raskere i denne testen. 

Optikken byr på 10x zoom, og bildestabilisatoren fungerer greit i 4:3-modus. 
Det som imidlertid er et lite problem, er at måten den fungerer på gjør at du mister den i 16:9-format, som vil være det foretrukne formatet for de fleste. 
Det er stort sett ikke noe problem når du filmer med vidvinkel, men håndholdt med full zoom blir det en del skjelving. 
Nå skal det sies at ingen av kameraene i testen har optisk bildestabilisator, og at ingen av dem derfor er veldig stødige ved full innzooming. 

Lagringen skjer på miniDV-kassetter og drivverket støyer moderat - ikke helt lydløst, men nærmere best enn dårligst. 
Lyden er ellers god, med god mellomtone og diskant og god stereoseparasjon av lyden. 

Gode farger 

I mørket er også kameraet blant de som presterer best - autofokusen klarer biffen ganske raskt, og støynivået er blant de bedre. 
3CCD-brikken gjør også kameraet har et bedre fargenivå enn de fleste andre - spesielt merkes det i dårlig lys der kameraet holder på fargene lenger. 

Vi synes Panasonic NV-GS180 jevnt over var blant de beste kameraene, det er brukervennlig og ergonomisk og har finesser som blitssko og quick start som vi setter pris på. 
Dessuten har det testens desidert mest velutstyrte fjernkontroll! 
Alt dette til en svært fordelaktig pris gjør at vi kårer Panasonic NV-GS180 til det kameraet som gir mest for pengene. 

Panasonic VDR-D150>> Best i test 

Tilbake til testforsiden 
