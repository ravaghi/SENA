Vakker, men klam
Regi: John Curran. 
Genre: 
Drama. 
Australsk. 

STJERNER: 
Naomi Watts, Edward Norton, Liev Schreiber 

HANDLER OM: 
Basert på W. Somerset Maughams roman fra 1925. 
Kitty (Watts) gifter seg nærmest på trass med Walter (Norton), en lege hvis britiske overleppe er stiv som en kuling, og blir med ham til Kina. 
Hun innleder straks et forhold til en annen mann, noe Walter oppdager og ydmyker henne for. 
De reiser ut av Shanghai og til den kinesiske landsbygda, hvor de i tillegg til et havarert ekteskap, må kjempe mot koleraepidemi, gryende nasjonalistrevolusjon og overtro. 

DOM: 
Gammeldags drama hvis litterære røtter i kolonitidens Storbritannia i dag føles en smule klamme: 
Troen på at kvinner kan «lære» å elske en mann de egentlig ikke elsker, bare de finner noe meningsfullt å bruke tiden sin til, at kvinners frie vilje kan temmes - føles selvsagt håpløst reaksjonær i 2007. 
Walters «nobelhet» vinner Kitty over til slutt, godt hjulpet av riswhisky og 78-jazzplater importert fra hjemlandet, men Kitty må fortsatt svi for sitt moralske overtramp. 

Rett skal være rett: 
Det er en vakker film. 
Velspilt er den også, spesielt av den stadig mer gudinnelignende Naomi Watts. 

MORTEN STÅLE NILSEN 
