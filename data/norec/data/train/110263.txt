Test av Toyota Avensis:Halvny og helstø 

En av Norges mest populære stasjonsvogner har fått en midtlivsoppdatering, med fornyelse både over og under panseret. 

Foruten fronten er det ikke lett å se hva som er endret. 

Men oppstramninger, skjerpet styring og strammere stag til tross: 
Toyota Avensis har ikke kjøreegenskapene som har gjort Volkswagen Passat til listetopp år etter år. 

Det betyr ikke at Toyota Avensis anno 2012 er noen dårlig bil. 
Tvert imot. 

- De fleste velger denne bilmodellen først og fremst ut fra forutsigbarhet, og et stort, velorganisert forhandlernett sier NAFs tekniske konsulent Da Edvardsen. 

VG har sammen med testførerne fra NAF kjørt 1,8-liters bensinvariant med trinnløs automat og 2,0 diesel med manuell giring. 

Det kanskje viktigste vi legger merke til er at det er mindre støy under kjøring. 

Understell er strammet opp, det er blant annet nye dempere, nye fôringer, avstivninger, flere sveisepunkter, raskere rattutveksling - noe som skal gi bedre kjørekomfort - uten at det er ekstremt merkbart. 

Artikkelen fortsetter under tabellen. 

Står seg godt 

Automatgiret Multidrive, som er en slags trinnløs løsning, oppleves noe mer masete enn automatløsningene en del av konkurrentene satser på. 

Bensinmotoren går fint og stille, men vi savner noe bedre dreiemoment.. 
Men kombinasjonen diesel/manuelt gir står seg godt, ikke minst prismessig. 

Bare Hyundai har lavere startpris for denne varianten blant de alternativene vi har sett på. 
Motoren har godt med skyvekraft helt fra bunnen av, uten noen dødpunkter i turtallskurven. 
Den manuelle sekstrinnskassen fungerer veldig bra. 

Biladministrasjonsselskapet Autolease anbefaler oppgradering til en høyere utstyrsvariant som vil gi tilsvarende utslag på restverdien. 

Det finnes en gunstig «In Business» pakke. 
Velg en nøytral metallic farge. 

HER ER VÅRE VURDERINGER: 

Førermiljø: 
Noe redusert sikt bakover. 
Skal to drikke kaffe, kan ingen bruke armlenet. 
Minus for manglende åpne oppbevaringsrom i midtkonsollen. 
En ikke helt patent layout. 

Kjøreegenskaper: 
Letthåndterlig i bytrafikken. 
På landeveien og over vanlige dumper fremstår bilen som komfortabel. 
Ganske hardt over asfaltskjøter og skarpe kanter. 

Plass: 
Romslig kupe, ikke av de aller største bagasjerommene. 

Miljø: 
Tolitersdieselen skal nå gå på 0,45 liter per mil og slippe ut 119 gram CO2. 

Sikkerhet: 
Fem av fem stjerner i EuroNCAP. 
Beskyttelsesgrad 90 prosent for voksne foran, 86 for barn i seter bak. 
Det er bra. 

Å eie: 
Toyota falt i fjor til fjerdeplass i NAF Motors eiertilfredshetsundersøkelse. 
Har fortsatt svært god driftssikkerhet, ifølge NAF. 
Autolease forventer at bilen blir blant de beste for verdifall, men da må du velge stasjonsvogn og ikke billigste variant! 
Med riktig utstyrsnivå vil markedsverdien være rundt 65-67 prosent av nybilprisen. 

Pris: 
Er blant de rimeligste stasjonsvognene. 

Design: 
Stiligere enn før i fronten. 

Gjennomsnittlig poengscore: 4,75. 
