Er dette spikeren i kista for Robbie Williams?
Mer Momarkedet enn Wembley over showmannens niende album. 

ALBUM: 
Popunderholderen Robbie Williams og hans hitmaskineri begynner å bli for rustent til at han med rette skal kunne smykke seg med de kronjuvelene han selv tar for gitt på sitt niende studioalbum. 

Veteranen holder seg stort sett innenfor det trygge og fryktelig likegyldige poprockfarvannet, men kaster seg innimellom også begjærlig på synthbølgen, hvor han skylles i land et sted mellom et utmagret M83 fusjonert med INXS og Katy Perry. 

Foruten ett av få unntak i førstesingelen «Candy» — en radiorettet gladcongalåt med partydiscobeats kreditert Todd Terje — høres Williams særdeles sliten og anstrengt ut. 

«Take The Crown» har mer falmet stjerne på glissent Momarked enn vital popstjerne på Wembley over seg. 

Når det største hitpotensialet uteblir, har Robbie Williams fortsatt showmanship å lene seg på. 

Men det er faretruende lite substans å rettferdiggjøre showet med nå. 
Enden på hitvisa er ikke bare nær — den er her. 
