Gode hensikter, god film
Som det heter i sangen: 
«Do They Know It's Christmas?» 

HANDLER OM: 
Syv kortfilmer om barns kår i ulike hjørner av verden. 
Produsert i samarbeid med UNICEF. 

DOM: 
Denne kunne blitt veldig ujevn - syv ganske forskjellige regissører forteller sine historier, alle omtrent et kvarter lange. 
Men slik det er, er det egentlig bare Ridley Scott (som har filmet en historie skrevet av sin egen datter) som bommer: 
Hans segment, «Jonathan» - om en krigsfotograf plaget av posttraumatisk stress - føles upassende selvopptatt og en smule pompøst. 

Ellers er dette seks gripende, minneverdige historier fra Sør-Amerika, Italia, Afrika og, i Spike Lees tilfelle, Brooklyn, New York. 
Fellesnevneren er fattigdom. 
Håpet er hele veien å komme seg ut av den. 
Som sådan er de fleste av disse historiene en hyllest til barnets naturlige initiativ. 

De som har besatt rollene, har gjort en fabelaktig god jobb. 
«Jobb aldri med barn og dyr», heter det i filmkretser. 
Men her er barneskuespillerne tvers gjennom briljante. 

MORTEN STÅLE NILSEN 
