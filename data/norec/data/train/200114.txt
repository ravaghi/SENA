ZTE Skate
Billigmobil med en skjermstørrelse som langt overgår prisen. 

Antall nordmenn som hadde hørt om kinesiske ZTE før en smartmobil ved navn Blade kom på markedet kan telles på én tannpirker. 
Den Android-baserte telefonen raste derimot inn på øvre halvdel av blant annet Netcoms salgslister, og har ifølge ZTE Norge solgt svært bra det siste året. 

Det er kanskje ikke så rart med tanke på at prisen på rundt 1.300 kroner gjør mobilen til den sannsynligvis billigste inngangsporten til Googles Android-operativsystem, og til en svært rimelig telefon uansett hvordan den kategoriseres. 
Noen vil helt sikkert ikke være fornøyd med den ganske beskjedne skjermstørrelsen på Blade, og telefonen var heller ikke noen racer verken på spesifikasjonsarket eller i praksis. 

Det er her ZTE Skate kommer inn. 
Den plusser på ganske mye både her og der, og selv om det er fristende å kalle den en "Blade på steroider", er det greiere å behandle den ganske hipt døpte mobilen på egne premisser. 
Og så liker vi ikke å snakke pent om steroider. 

Stor skjerm for småpenger 

Skate har for det første en stor skjerm. 
Det begynner Android-eierne å bli ganske bortskjemt med, men på en mobil til rundt 1.900 kroner er dette fortsatt ikke hverdagskost. 
Den måler 4.3 tommer, og selv om oppløsningen på 480 x 800 ikke setter noen verdensrekorder, er kvaliteten grei nok. 
Noen vil nok legge merke til at sortnivået ikke er like bra som på de beste skjermene fra Apple, HTC og ikke minst Samsung, men det er mer pirk enn en vesentlig innvending mot skjermen som sådan. 

Til denne prisen er dette veldig mye skjerm for pengene. 

Vi ser derimot samme problemet med automatisk justering av lysstyrken her som vi har sett på endel andre smartmobiler - den er rett og slett ikke fininnstilt nok. 
Det medfører at lysstyrken skifter nesten kontinuerlig mellom lysere og mørkere, og når den først justeres, justeres den ofte for mye. 

Minnekortutvidelse i form av micro-SD-kort har ZTE heldigvis satt av plass til, men de har kvittet seg med den fysiske kameraknappen. 

Designet på Skate er forglemmelig, men vekten på 140 gram er enklere å legge merke til. 
Mobilen ligger overraskende godt i hånda, føles altså ikke spesielt tung, men den store skjermen gjør at det velkjente tommelproblemet ved enhåndsbruk vil merkes mer enn én gang. 
Det er nemlig ikke en smal sak (unnskyld ordspillet) å strekke navigeringstommelen øverst til venstre på skjermen mens du står på bussen eller på t-banen. 

Grunnleggende Android 

Store, etablerte mobilprodusenter som Samsung, Sony Ericsson og HTC benytter seg også av Android, men de har alle til felles at de justerer operativsystemet med større eller mindre funksjons- og grensesnittendringer. 
HTC bruker for eksempel sitt Sense-skall på alle sine modeller. 

ZTE har valgt å avstå fra alle former for modifisering, og serverer Googles Android-OS i ren form. 
Det er, for å være helt ærlig, en ganske grå og trist affære utseendemessig, men heldigvis finnes det en anselig mengde såkalte "oppstartssenter" og andre apper som kan hjelpe deg med å personliggjøre Android i Android Market. 

Spesielt ille er det i e-post-klienten, som med sort bakgrunn, grå markering og hvit tekst framstår som nitrist. 

Strippet for programvare 

Litt stusselig er det også på programvaresiden, der du får med det aller nødvendigste (kamera, kalender, enkel GPS-navigering og så videre), i tillegg til DocsToGo, en app for å redigere og lage Office-dokumenter. 
Flash-støtte får du heller ikke med idet du pakker Skate ut av eska, den måtte vi installere fra Android Market. 

Swype-tastatur er installert som standard, og selv om teknologien med å "tegne" ordene ved å sveipe seg gjennom bokstavene fortsatt fascinerer, er svakheten med ørlite treg respons når en skriver inn ordene på vanlig måte fortsatt tydelig. 

Greit nok kamera 

Fem megapiksler er en fin størrelse på et mobilkamera, men for å få optimale resultater bør også optikken og bildebehandlingen som foregår i mobilen etter at bildet er tatt være bra. 
Skate scorer midt på treet i så måte. 
Vi er litt misfornøyde med utendørsbildene, som altfor ofte framstår som litt for mørke, og som dessuten har et visst blåskjær i seg. 

Innendørsbildene er vi, pussig nok, mer fornøyd med, og vi synes det var enklere å ta ok bilder inne enn ute - gitt at du klarer holde mobilen stødig nok til å få skarpe bilder. 
Fargegjengivelsen er stort sett bra, med unntak av blåstikket som av og til dukker opp, men også her synes vi gjengivelsen fungerer best innendørs. 

Når det er sagt: 
Du må forvente den vanlige dosen støy i bildet hvis lyset blir svakt nok, og det er på langt nær alle stuer i Norge som er like godt opplyst som for eksempel våre kontorlokaler. 
Du vil også raskt oppdage at å ta bilder av barn innendørs er ganske håpløst, til det blir lukkertiden - selv med blits - for treg. 

En annen ting som irriterer er at tiden det tar fra du trykker på utløserknappen til bildet faktisk blir tatt virker å variere litt fra gang til gang, og er du utålmodig og beveger mobilen for tidlig, ser bildet ut som et abstrakt, modernistisk maleri fra 60-tallet. 

Videokvaliteten er grei nok, selv om det ikke er mulig å filme i HD. 
Pussig nok må du velge "custom" for å få høyest mulig oppløsning (VGA, eller 640x480), ikke "høy". 
Det kan også se ut som det brukes en eller annen form for stabiliseringsalgoritme, ettersom en kan se tydelige, vertikale "bølger" i videoen idet en panorerer fra ene til andre siden. 

Du kan se bilder tatt med kameraet i full størrelse her: 1, 2, 3, 4, 5. 
Du kan se video tatt med kameraet i full størrelse her: video. 

Mer enn kjapp nok 

ZTE Blade er ikke den raskeste hundremeterløperen i mobil-OL, og tregheten var en av våre ankepunkter da vi testet mobilen i fjor. 
Det er derfor hyggelig å melde at Skate er kraftig forbedret på akkurat det området. 
Vår utgave har en Qualcomm enkjerneprosessor på 1GHz, og selv om det ikke er i nærheten av de råeste smartmobilene på markedet, gir det kraft nok til at dagligdagse oppgaver går unna i et meget pent tempo. 

Åpning og veksling mellom apper skjer så å si umiddelbart, og selv om du vil merke at nettleseren ikke er like uanstrengt som tokjernemobiler når du besøker tyngre fullversjoner av nettsider (vi pleier bruke Guardian.co.uk som testside), klarer den for eksempel Flash-avspilling overraskende greit. 

Det Skate ikke klarer så greit er avspilling av videofiler. 
Vårt testbibliotek består av en rekke tyngre og mindre tunge videosnutter, og selv om vanlig standardoppløsning (576p) går helt fint, blir det atskillig tynge allerede ved enkelte 720p HD-filer. 
Full HD (1080p) er det i hovedsak bare å glemme, men som vi har nevnt før er det stort sett misbruk av ressurser å sløse bort dyrebar, lokal lagringsplass på svære HD-filer som i utgangspunktet er kodet for en 50-60 tommer stor TV. 

Batteri og snakking 

Batteritiden på Skate er ikke så mye å skryte av, i den forstand at du hvis du er en ivrig bruker må forvente å lade telefonen minst én gang i døgnet. 
Den store skjermen trekker naturligvis en god del strøm, men du kan nok spare inn noen minutter hvis du for eksempel skrur ned lysstyrken. 

Samtalekvaliteten er god, og vi har ikke merket støy, ullen lyd eller andre plagsomheter. 
Verre er det med stabiliteten. 
Nærhetssensoren er en liten sensor som merker når du løfter mobilen mot øret, og som dermed deaktiverer skjermen slik at du ikke for eksempel ikke kommer borti "avslutt samtalen" eller talltastene mens du snakker. 
Den kan umulig være finjustert på Skate, for rett som det er har vi enten brutt samtalen, eller hørt tastelyd i bakgrunnen mens vi snakker. 

Tatt i betraktning at dette er en telefon er en slik feil særs irriterende, og vi har ikke funnet noen annen måte å løse dette på enn å holde mobilen helt i ro mens vi snakker. 

Konklusjon 

Det litt hippe navnet kan kanskje få noen til å tro at Skate først og fremst er rettet mot de yngste smartmobilbrukerne, de som har skrapt sammen konfirmasjonspengene, og nå skal fordele dem på spillkonsoll, mobiltelefon, ny bukser og i det hele tatt. 

Slik er det ikke. 
Skate kan passe for de aller fleste, og vil for mange være et naturlig skritt videre fra for eksempel ZTE Blade. 
Du bør i så fall være sikker på at du er klar for en såpass stor skjerm. 

Den største innvendingen mot denne ZTE-telefonen er problemet med at samtaler avsluttes fordi nærhetssensoren angivelig ikke fungerer skikkelig, i det minste ikke på vårt testeksemplar. 
Det skjer ikke hele tiden, men det har skjedd ofte nok til at det har vært irriterende, og det er nok til å trekke karakteren ned på en firer. 

Ellers er nemlig dette en svært habil mobil, som, med litt hjelp fra deg og Android Market, gir veldig mye funksjonalitet for pengene. 
At en nå kan få så stor skjerm og en såpass kraftig mobil for under 2.000 kroner er intet mindre enn oppsiktsvekkende. 

ZTE Skate 
