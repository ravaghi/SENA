Huff da, nå er Arnold grinete igjen
Regi: 
David Ayer 

Skuespillere: 
Arnold Schwarzenegger, Sam Worthington, Terrence Howard 

Manus: Skip Woods 

Sjanger: 
Thriller/action 

Land: 
USA 2014 

Aldersgrense: 
18 

Arnold Schwarzenegger, som når norsk pensjonsalder om en måneds tid, er den ikke spesielt troverdige lederen for en gjeng beinharde narkospanere. 
Etter å ha raidet noen søkkrike kartelltyper, underslår gjengen et lite fjell med penger. 
Men så forsvinner byttet og team-medlemmene begynner å dø etter tur. 
Noen har tatt opp jakten på jegerne. 

En viktig grunn til at de «klassiske» Arnold-filmene fra 80-tallet fremdeles blir husket, er at de hadde glimt i øyet. 
Noe slikt finnes ikke i «Sabotage». 
Det hjelper ikke at eks-guvernøren stadig tygger på en parodisk stor sigar: 
Her er selvironi og one-linere erstattet med sammenbitte kjever og bøttevis med blod. 

Faktisk kan det virke som om David Ayer, regissøren av politifilmer som «Training Day» (2001) og «End of Watch» (2012), har villet lage en thriller med litegrann substans. 
Men en film blir ikke «smart» bare fordi handlingen er komplisert, og den blir ikke «realistisk» bare fordi volden er stygg. 
«Sabotage» blir aldri annet enn dum, grim og deprimerende. 
Dessuten er den langdryg. 
Og dødtiden fylles med at irriterende macho-kjøtthuer roper obskøniteter i munnen på hverandre. 

Arnold eller ei: 
Denne filmen har ikke noe på norsk kino å gjøre. 
