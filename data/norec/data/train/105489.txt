TV-premiere:Billig moro 

Ganske kleint, ganske billig, men ganske moro 

TV-premiere: 
«Samurai sikkerhet». 
TV 2, torsdager 21.40. 
Oppblåste selvbilder som krasjer med virkeligheten - det har vært utgangspunktet for god og mindre god TV-humor de siste ti år. 
Vekterbransjen er et åpenbart tumleområde for slikt, og endelig får bransjen sin egen komiserie. 
«Tyttebærpolitiet» som de spydig blir kalt er en yrkesgruppe med langt mindre makt enn de tror de har. 
«Samurai Sikkerhet» leverer landets desidert billigste sikkerhetstjenester og forsøker etter fattig evne å holde kontrollen ved Linderud-senteret i Groruddalen. 

Firmaet er befolket av en gjeng sprengkåte, «trigger happy» og komplett udugelige karer og en litt mystisk, men like dum dame. 
De ledes av Kato Haugen, tidligere yrkessoldat med tidenes mest patetiske «crewcut». 
Henrik Elvestad spiller ham med den samme breiale skråsikkerheten vi kjenner fra rollen som Timothy Dale. 
Han er ingen skolert skuespiller så overspillet og gjøgleriet er ikke alltid like lett å skjule. 
Noen «gags» som ikke var morsomme i utgangspunktet (tafsing og gnukking på unge jenter fordekt som et selvforsvarskurs) dras altfor langt ut, det er kleint og superbillig. 

Men, etter en ganske kaotisk første episode lanseres et par knallmorsomme ideer som forfølges en episode gjennom, og som løftes av at man har «ekte» skuespillere med på laget. 
Nils Jørgen Kaalstads karakter er fantastisk dum og fantastisk morsom, mens Fridtjov Såheim har vond vekter-bagasje med i ny jobb. 
De er skarpe karakterer med bitte litt indre liv, fyrer det skal bli gøy å følge - og de gir serien mer enn slapstick. 

ØYSTEIN DAVID JOHANSEN 
