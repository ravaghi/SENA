Mot stjernene
Alt er mye bedre enn sist. 
Melodiene, tekstene, arrangementene og produksjonen. 
StMorritz stiger mot stjernene. 
Deres miks av fengende, enkle låter, tilgjengelighet og kvalitet vil gjøre kvartetten enda større enn sist. 

De solgte bra av debutalbumet "Tusenvis av ting", visstnok rundt 12.000. 
I tillegg hadde de radiohits som "Prøve meg igjen" og "Allting blei stilt". 
I forkant av dette albumet har "Herfra ser jeg stjerner" surret og gått på radio. 
Å plukke ut tre-fire singler til framstår nærmest som et luksusproblem på "Norske kompani". 
Tittelkuttet kan også havne i den kategorien. 

Sanger og sangskriver Trygve Skaug er kanskje ikke verdens spennende vokalist, men når hans stemme blir pakket inn i en så sterk og flott produksjon forsvinner skepsisen og motviljen kjapt. 
En av Skaug sine nære venner ble rammet av uhelbredelig kreft under prosessen i tilblivelsen av dette albumet. 
Det har ført til at Skaug og resten av bandet gikk dypere og inn i en mørkere sinnsstemning, og mange av låtene handler om livet og om døden. 
Sistesporet "Venter et sted" er i så måte selve kronen på verket. 
På godt og vondt. 

Men det låter altså bra hele veien i en legering av pop, folkrock og americana. 
Den ettertenksomme og vakre "Rom" har lett for å bli stående igjen som den store favoritten. 
Men det er ikke så lett å velge favoritter blant de tolv låtene. 
Rett og slett fordi at dette er et veldig bra album fra begynnelse til slutt. 
