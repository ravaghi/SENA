Spiritualized:«Sweet Heart Sweet Light» 

(Double Six/Playground) 

Nesegrus hyllest, med særpreg intakt. 

Det gikk bratt nedover for Jason Pierce og hans Spiritualized etter den britiske nittitallsrockens magnum opus «Ladies And Gentlemen We Are Floating In Space» (1997), men etter en livstruende helsesmell har han reist seg kreativt. 

Som på den roligere forgjengeren «Songs In A&E» (2008) flyter Spiritualized på velkjente triks; brusende narkotisk og stormannsgalt arrangert «kosmisk» rock med dødslengtende lyriske floskler. 
Rockhistoriske klisjeer til tross er Pierce så god på dette, så gjenkjennelig i stemme, melodier og lyd at han skal få holde på. 

At han låter så idiosynkratisk rørende på et album som så åpenbart er en Velvet Underground-hyllest er vitnesbyrd om medfødt og vedlikeholdt begavelse. 

BESTE LÅT: 
«Get What You Deserve» 
