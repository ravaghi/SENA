Sharkoon DriveLink Combo USB 3.0
Denne gjør det lettere både å hente gamle data og sikre nye. 

Etter forskjellige oppgraderinger og utskiftninger gjennom årene samler det seg gjerne forskjellige harddisker i skuffer og skap. 

Noen ganger må man på oppdagelsesferd for å finne gamle data, og da kan det bli plundrete å koble til disken. 

Men har du et tilkoblings-sett med usb-tilkobling, da er det alt annet enn plundrete. 

Vi har sjekket flere varianter av slike løsninger tidligere, men DriveLink Combo USB 3.0 er nok den mest komplette vi har sett. 

Slik ser det ut før vi pakker opp produktet: 

Sharkoon DriveLink Combo USB 3.0 

Dette er en pakkeløsning som består av hovedenheten med alle tilkoblingene, strømforsyning, nødvendige kabler og et par «kalosjer» til både 3,5-tommers og 2,5-tommers disker. 

Hovedenheten har direkte kobling til SATA og 2,5-tommers IDE-disker. 
For 3,5-tommers IDE-disker må du plugge i en liten flatkabel og strømkabel i brønnen som gjemmer seg under det avlange gummidekselet. 

USB 3.0-kabel og strømkabelen må også plugges i, men det er ingen programvare som må installeres. 

På toppen sitter en strømbryter, og det er også brytere for å aktivere skrivebeskyttelse for diskene du kobler til, en for IDE og en for SATA – ikke dumt når man skal gjøre sikkerhetskopier eller rydde opp i innhold. 

Kalosjer 

Gjenbruk av disker kan være gunstig, og vanligvis kjøper man et eksternt kabinett til å ha disken i. 
Men her følger det med to «kalosjer» i silikongummi. 
Disse har solide hjørnebeskyttere, slik at uansett hvordan disken skulle treffe gulvet ved et fall, vil gummien fange opp støtet. 

Det følger med to stykker, en for 3,5-tommers disker og en for 2,5-tommers disker. 
De sitter godt på når man først har fått tredd dem rundt diskene. 

I bruk 

Det er som nevnt ingen programvare som skal installeres, det er bare å koble til og slå på strømmen. 
Diskene vil da dukke opp som vanlig i utforskeren. 

Overføringshastigheten vil variere med diskene som kobles til. 
SATA kan være raskere enn USB 3.0, så kobler du til en SSD, vil du ikke få full hastighet fra denne. 

Alle testene vi kjørte viste at overøringshastigheten lå på rundt 105 MByte i sekundet, og det tilsvarer en rimelig rask harddisk koblet rett på SATA. 
Bruker du eldre disker eller 2,5-tommers disker, vil forskjellen på direktekobling og USB 3.0 være marginal. 

Konklusjon 

Sharkoon DriveLink Combo USB 3.0 er en svært praktisk løsning, den håndterer alle typer IDE/SATA-disker fra de siste 15 årene og vel så det. 
Med USB 3.0 er det stort sett heller ingen flaskehals inne i bildet. 

En fin bonus er kalosjene til disken, som gjør at du slipper å anskaffe separate kabinetter til eksterndisker du bare bruker en gang i mellom. 

Testproduktet ble lånt ut av Multicom. 
