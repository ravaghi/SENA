Toshiba NB200
Toshiba har alltid hatt små PC-er. 
Nå også minibærbare. 

Toshiba har lang fartstid når det gjelder bærbare PC-er. 
Allerede på 80-tallet hadde de maskiner som var langt mindre enn alle andre (som var digre kofferter), med røde plasmaskjermer. 

I nyere tid har Toshiba vært spesialister på små bærbare, men de har ikke vært billige, snarere tvert i mot. 
Maskinene har vært beregnet på det profesjonelle markedet, som arbeidsverktøy for regnskapsfolk, selgere og journalister. 

I fjor lanserte Toshiba sin første minibærbare, NB100, som scoret bra i vår test, og oppfølgeren NB200 er naturlig nok svar på tilbakemeldingene fra kunder og den generelle utviklingen i dette markedet. 
Den nye serien byr på større skjerm, kraftigere prosessor og lengre batteritid. 

Det kommer to modeller til Norge, den ene NB200-10G med 3-cellers batteri og Intel Atom N270 prosessor, noe som skal gi 3,5 timers batteritid. 
Den andre modellen NB200-10Z har et litt annerledes design, Intel Atom N280 prosessor og 6-cellers batteri. 
Dette skal gi nesten 9 timers batteritid. 

NB200-10G på testbenken 

Maskinen kommer med de typiske designtrekkene, blank topp og matt underdel. 
Det er en tekstur inne i plasten som gir et stilig inntrykk når du holder den opp mot lyset. 
Det som ikke er så stilig er at da ser du samtidig alle fingermerkene på den blanke overflaten. 

Maskinen har 10,1-tommers skjerm, den er nett og lett, både størrelse og vekt gjør at den gjerne blir med i veska, den føles faktisk lettere enn vekten skulle tilsi, noe vi regner med har med balansen i konstruksjonen å gjøre. 

Skjermen er også blank, med sine ulemper og fordeler, heldigvis er rammen rundt matt. 
Oppløsningen er standard for dette formatet 1024x600 og skjermen er skarp og klar. 
Betraktningsvinkelen er akseptabel i de vinklene som er viktigst, både med skjermen brettet helt ned så langt den går og oppover mot vertikalen. 
Men der begynner også denne skjermen å miste farge og kontrast. 

Tastaturet er blant de bedre, har god definisjon av taststrykkene, slik at du kjenner når du faktisk har trykket, men uten unødvendig motstand. 
Selv om maskinen er smal er de viktigste tastene prioritert slik at det ikke føles så trangt. 
Avstanden mellom venstre side av Q-tasten og høyre side av Æ-tasten er 20,4 cm, på vært ordinære tastatur er den 21,2. 
Hele tastaturet er 25,5 cm bredt mot 27,5 på vårt ordinære. 

Pekeplaten er nesten 8 cm bred og også blant de beste, en middels rask bevegelse over hele platen flytter pekeren fra kant til kant mens langsomme bevegelser gir god presisjon. 
Skrolling vertikalt var jevn og fin, men krever litt tilpasning, man må plassere fingeren litt innpå pekeplaten for å få optimal respons, helt ute mot høyre kant skjer det ikke stort. 
Knappene er separate og gir også god respons. 

Det lille batteriet tar ingen plass utenfor selve konstruksjonen, og gir som nevnt god balanse i hele konstruksjonen. 

Ytelse 

Maskinen har god ytelse i testprogrammer, men utmerker seg ikke spesielt. 
Her er det standardkomponenter som brukes av alle produsenter, det er lite en produsent kan gjøre for å gjøre ytelsen merkbart bedre. 

Det produsenten derimot kan gjøre er å installere minst mulig av resurskrevende småprogrammer som gjør at brukeropplevelsen blir dårlig. 
Her er vi ikke helt enige med Toshibas valg, det er alt for mye som surrer og går i for- og bakgrunn. 

Blant annet dukker denne opp hele tiden hvis du sitter med maskinen på fanget og bytter benplassering innimellom. 
Eller ligger i sofaen og surfer med maskinen på magen og hoster... 

Andre maskiner med samme spesifikasjoner, men uten alle småprogrammer kjørende oppleves merkbart mer responsive. 

God batteritid 

Med 3 celler får du ikke svimlende batteritider, men over 3 timer er likevel bra. 
Pussig nok brukte maskinen nesten like mye batteri ved kontinuerlig videoavspilling (201 minutter) som ved minimal brukeraktivitet (210 minutter). 
Innstillingene var selvsagt de samme. 
Vi mistenker at dette skyldes automatiske aktiviteter som settes i gang når maskinen ikke brukes aktivt, som nevnt i avsnittene over. 

Du kan også kjøpe ekstra 6-cellers batteri, det er dessuten generelt praktisk å ha et ekstra batteri til bærbare. 
Vi snakker av erfaring... 

Støy 

Viften setter i gang nå og da, tilsynelatende ikke alltid relatert til tunge oppgaver. 
Støyen er ikke høy og har heller ikke spesielt sjenerende elementer, men du legger jo merke til den i stille omgivelser. 

Konklusjon 

Toshiba NB200-10G er en nett og hendig maskin, med et ok design og ergonomiske egenskaper utover det vanlige. 

Ytelsen er god, batteritiden er god. 

Det eneste ankepunktet er programvaren som gjør at maskinen oppleves som mindre kraftig enn den egentlig er. 

Flere minibærbare vi har testet: 
