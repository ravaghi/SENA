Lek og lær
For andre år på rad leverer Lego-figurer stor underholdning i «Star Wars»-universet. 

Fjorårets «Lego Star Wars» var spillet alle trodde skulle bli et kjipt lisensmakkverk, men som endte opp som et perle av et plattformspill for store og små. 
Og oppfølgeren fortsetter i samme spor. 

Denne gangen er det de tre eldste Star Wars-filmene som blir rekonstruert med Legobrikker, men ellers er oppskriften den samme som før. 
Det er enda mer å samle på, enda flere finurlige oppgaver og brett man skal utforske, og litt mer variasjon i sekvensene der man får fly romskip. 

Og det er mer enn nok. 
Ved å dytte alt inn i Lego-rammene, slipper utviklerne å konsentrere seg om avanserte grafiske effekter og annet tant og fjas, og kan heller fokusere på å lage en perfekt blanding av plattformspill, actionspill og hodebry for store og små, med sjarmerende Lego-grafikk. 

Så får det heller være at kameraet ikke alltid er like hjelpsomt når man spiller to stykker samtidig, eller at presisjonen i plattformhoppingen noen ganger er litt tvilsomt. 
På de beste nivåene er «Lego Star Wars 2» en lærebok i finurlig leveldesign, og et skoleeksempel på hvordan man med selvpålagte begrensinger (fra Lego-figurenes iboende, enkle natur) kan lage stor underholdning. 

«Lego Star Wars 2» er et svært underholdende spill, der man omtrent umiddelbart blir avhengig av å gjøre brettene på nytt og på nytt for å prøve å finne alle de skjulte hemmelighetene. 
Og skal du finne alle sammen, kommer du til å holde på helt til PS3 lanseres i Europa. 

PS: 
Spillet er også ute på PS2, Xbox, Gamecube, PSP, DS og PC. 
Det er kun Xbox 360-versjonen som er testet. 
