Shutter Island
Et interessant mysterium, topp miljøskildring og solide skuespillere. 
Men Scorsese kludrer det til med overforklaring. 

Regissør Martin Scorsese og skuespiller Leonardo DiCaprio er glade i hverandre. 
«Shutter Island» er deres fjerde film. 
Og her gjør de mye bra, og noe mindre bra. 

Filmen bygger opp et interessant mysterium, miljøskildringen er topp og skuespillerne er solide. 
Men så kludres det til i filmens siste halve time, der alt skal forklares, overforklares, og overoverforklares. 
Jeg vil nødig late som om jeg kan lære Scorsese noe som helst om å lage film, men har en sterk følelse av at «Shutter Island» ville vært mye bedre om spilletiden var 2 timer blank i stedet for 2.15. 

Værfast på farlig øy 

US Marshal Edward Daniels (Leonardo Dicaprio) og hans nye partner Chuck (Mark Ruffalo) kommer til den øde øya Shutter Island for å etterforske en pasients forsvinning på sinnsykehuset Ashcliff. 

Daniels føler seg motarbeidet av doktor Cowley (Ben Kingsley), og når en pasient gir ham en advarsel, blir Daniels redd for at noen på øya er etter ham. 
Så blåser det opp til en storm som gjør alle værfaste på Shutter Island. 

Toppscore for miljøskildring 

Filmens anslag og innledning er svært lovende, og ville gjort selv Hitchcock stolt. 
Både ankomsten til øya, og ferden opp til sanatoriet pirrer interessen. 
Mysteriet bygges gradvis opp, og til slutt er vi ikke lenger sikre på hvordan gåten henger sammen. 

Dette er filmet, klippet, lyssatt og tonelagt etter alle kunstens regler, og det ser fryktelig lekkert ut! 
Sjekk for eksempel kulissemester Dante Ferrettis uhyggelige fengselsceller når handlingen dreier mot avdeling C. 
«Shutter Island» får altså toppscore for miljøskildringen. 

DiCaprio gjør ingen feil 

Leonardo DiCaprio gjør heller ingen feil i «Shutter Island». 
Han viser seg nok en gang som en solid skuespiller, selv om han muligens er litt for ung for rollen. 
Det er heller ingen feil med rollene rundt ham, besatt av blant andre Mark Ruffalo, Ben Kingsley og Max Von Sydow i et kort, men hyggelig gjensyn. 

Og syntes du Jackie Earle Haley var skummel i «Watchmen», så bør du virkelig oppleve ham i «Shutter Island». 
Scorsese har samlet en flott gjeng skuespillere, som definitivt drar helhetsinntrykket oppover! 

Scorsese overforklarer 

Men så var det dette med overforklaringen av filmens mysterium. 
Scorsese ønsket åpenbart ingen uklarheter eller løse tråder her, for han bruker hele den siste halvtimen til å forklare hva som har skjedd, og går grundigere til verks enn selv Hercule Poirot ville gjort. 

Jeg trenger ikke ha absolutt alt forklart. 
Jeg må ikke ha det inn med teskje. 
Det hadde holdt med fem minutters oppklaring for å skjønne sammenhengen. 

«Shutter Island» har mange kvaliteter, og er verdt å se, selv om den ikke holder hele veien til rulleteksten 
