Gyllene Tider «Samtliga Hits!»
(Parlophone/EMI) 

I og med at samlingen «Halmstads pärlor - samtliga hits 1979-95» (1995) av nødvendighet er nesten lik, gir denne en lei følelse av å være overflødig allerede før den går i spilleren. 
Bortsett fra at dette coveret er atskillige reiser mer grøssende stygt, da. 

Selve innholdet er blitt nokså hardt angrepet av tidens tann, all lettvektig popmusikks argeste fiende. 
Det låter av sin tid i såpass grad at bare de som faktisk var der da det skjedde, er troende til å få så fælt mye ut av det: 
Den tynne, brekkelige lyden, de røde skinnslipsene og det pipende orgelet tilhører så til de grader tiårsskiftet mellom 1970- og 1980-tallet at genuin nostalgi er det eneste som kan rettferdiggjøre innkjøp. 

Tekstene er dessuten verre enn jeg husket: 
«Flickorna på TV2/Åh-hå-hå/Det är ni som for jorden att gå runt». 
Det er jo bare tøv, mener jeg. 

MORTEN STÅLE NILSEN 
