Pussig repriserally
Gjennom åra har kjendiser stilt opp på mye selsomt på TV. 
Det blir ikke mindre selsomt når NRK lager lørdagsshow av å sende gamle øyeblikk på nytt. 

TV: 
Du store, så joviale kjendiser vi har her til lands! 

Gjennom åra har de velvillig stilt opp på all verdens merkelige stunts og intervjuer. 
Og nå, i NRKs nye lørdagsshow «De nominerte», stiller de jammen opp igjen i studio for å se øyeblikkene på nytt i et slags «hvem har vært med på det rareste stuntet på TV»-gameshow. 

Det er jovialt gjort, kjendiser. 
Men det virker usikkert hvor dere egentlig vil, NRK. 

Thorstvedt i senga 

«De nominerte» går ut på at to kjendiser per kveld møter opp i studio hos programleder Marte Stokstad, tidligere MGP-programleder. 
I arkivavdelingen har noen jobbet hardt for å finne frem gamle klipp av kjendisene. 
Så settes ulike klipp opp mot hverandre i ulike dueller som «hvem har vært med på beste direktesendte kluss?» eller «hvem har gjort det farligste stuntet?». 

I kveld får du for eksempel se Erik Thorsvedt og Ellen Holager Andenæs «konkurrere» i hvem som har opptrådt i «den søteste duoen». 
Holager Andenæs troppet en gang opp i TV-studio med politihesten Castor. 
Thorsvedt sjarmerte med sin lille datter Charlotte. 

Det vanker morsomme gjensyn, og det er artig å se hvordan TV-underholdning har endret seg. 

Kos eller hva? 

Konseptet er vanskelig å bli klok på. 
Stokstad er på plass med en jury bestående av tre morsomme rappkjefter, Mia Hundvin, Asbjørn Slettemark og Knut Folkestad. 
De ser klippene, kommenterer litt og kårer tilfeldige vinnere. 
Med disse tre i juryen skulle en tro at tanken er at de skal være litt frekke og frempå og artige. 

Men superblide Marte Stokstad ser på sin side ut til å legge opp til et familievennlig familieprogram a lá Tande P., ja, hun er nær ved å snakke til oss som barn. 

Hva er tanken? 
Jovial kose- og mimre-TV, eller halvfrekke Twitter-aktige kommentarer fra juryen? 
Nå ender det litt mellom mimring, halvmoro og ingenting. 
Rotete blir det også når det plutselig deles ut priser til folk fra gamle Norge Rundt-innslag. 

Men du verden, det hele understreker igjen hvor joviale kjendiser vi har her til lands. 
