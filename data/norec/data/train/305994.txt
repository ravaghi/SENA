Ramm, ferdig, ferdig
NRK serverer mesternes rester. 

Hva er et veldig skummelt navn? 
Tarjei Bø! 

Dette kunne fint vært en vits i første episode av «Ramm, ferdig, gå!», som hadde premiere fredag kveld, med overstadig bruk av ordspill møtt med høflig applaus og lite latter fra publikum. 
Hvis programmet allerede har funnet formen, så må det nok dessverre finne seg i å måtte konkurrere på lavt nivå. 
Noen fullverdig erstatter for «Nytt på nytt» er det i hveSrt fall langt fra. 

«Ramm, ferdig, gå!» tømmer gråstein i Gullrekka. 

Høflig applaus 

Det er i utgangspunktet ikke noe galt med fjas. 
Men her er det ikke så mye riktig heller. 

Det kommer skjevt ut med bokseintroduksjon, hvor skiskytter Tarjei Bø og freestylekjører Tiril Sjåstad Christiansen ropes inn av programleder Nicolay Ramm, før en enquete med skiløpere, som Ingvild Flugstad Østberg, lurer på om programmet vil inneholde nakenhet. 
Det vil det ikke, men vi loves utøvere som skal «drite seg ut» og «kjempe om å knuse hverandre, i nokså fjasete leker og spørsmål om sport». 

Dette er en god beskrivelse. 
I segmentet «Rammrebus» er det laget sketsjer av sportsuttrykk, hvor både dårlige svarforsøk («føne reint nett» og «å få hårføner’n» i stedet for «måltørke») og fasit ikke en gang møtes av høflig applaus eller latter, men rungende stillhet. 
I «Snegleløp» vitses det om «fullt hus», før de trangkledd åler seg bortover gulvet, og i det minste ler selv. 

«Hæ, fin?» 

Ramms påfølgende parodier av pensjonistene Bjørgen, Bjørndalen og Hegle Svendsen er helt håpløse. 
Og når ordspillet «Ram(m)pelyset» må følges opp av «Hæ, fin?» er det nesten så man river seg i håret i sofaen. 
Og jeg liker i utgangspunktet ordspill godt. 

Laglederne Frida Homlung og Rasmus Giæver Wolds innøvde vitser treffer heller ikke blink. 
«Mette Marit Bjørgen» og en bit «Grandiosa mild taco» holder rett og slett ikke på NRK i beste sendetid. 
Ei heller Ramms spørsmål «Skal de starte danseband?» (om Bjørgen, Bjørndalen og Hegle Svendsen), hvorpå han ivrig spiller luft-et-eller-annet og ser ut til å være den eneste som har det artig. 
Eller da han som punchline pruster som en hest. 

Han er så hjemme hos Tiril og Tarjei og «stjeler» ting fra dem, som de kan vinne tilbake. 
Og påstander skal sjekkes, som Tirils «jeg solgte fyrverkeri til Harald Rønneberg da jeg var 14 år». 

Ramm løper maraton i Paris, og de skal gjette sluttiden, mens han banner og svetter, og mens jeg ser på klokka og er glad for at programmet setter strek ved 42 minutter. 

I segmentet «Puddel eller Pelé?» treffer han endelig spikeren: 
«Jeg har like kontroll på det programmet her som Mark Zuckerberg har på Facebook.» 
Og da gjenstår heldigvis kun en masete «lese på leppene hvilket idrettsnavn som sies»-runde. 

NRK, neste gang noen pitcher «et humoristisk og kunnskapsbasert konkurranseshow om sport», ta et par runder til. 
Og helst la det ligge. 
