Stor stemme med sterkt orkester
Kim Rysstad har laget et album med julemusikk sammen med selveste London Philharmonic Orchestra. 
Det låter til tider svært så bra, men det halter litt her og der. 

Det gjelder først og fremst på de mer lekne julesangene som "White Christmas", "Happy New Year" og "Little Drummer Boy" at dette høres litt uforløst ut. 
Baktungt og grått; det fins mange bedre versjoner av disse tre klassikerne fra før. 
Da høres det langt bedre ut på "Stille natt" og "O Helga natt", selv om sistnevnte har blitt utgitt i en uslåelig versjon av Jussi Björling. 

Kim Rysstad har en fyldig og varm stemme som nærmest er uimotståelig i sin prakt, fyldighet og varme. 
Kvederen fra Setesdal har sunget seg inn i mange hjerter før med låter som "Så vidunderlig" og "Ein song er ein song", og det er bare å nyte hans tolkning av svenske "Det va då", som er høydepunktet på de ti låtene på "Snøen laver ned". 

Albumtittelen stammer fra Dum Dum Boys sin "Stjernesludd", som Kurt Nilsen har gjort en bedre versjon av enn det Rysstad leverer her. 
Men dette er altså ikke en poppa jul, men en sterk og original vokalist sammen med et svært symfoniorkester. 
Det er bare å nyte det strykerne gjør, og samtidig bli imponert over den spesielle og flotte stemmen til Rysstad. 
Men noe hånd-i-hanske-prosjekt er dette kanskje ikke. 
Kvalitet? 
Ja! 
Men ikke like forførende hele veien. 
