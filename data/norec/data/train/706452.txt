Endelig viser hun hvilken kraft som bor i henne
Nå låter Aurora slik jeg håpet hun skulle gjøre på debuten i 2016. 

Aurora: 
"Infections of a different kind step 1" (Petroleum) 

Den gang mente jeg utgivelsen bar preg av hastverk. 
Nå har 22-åringen tatt kontroll. 

Produksjonen er mektig, men ikke overlesset. 
Hør bare på «Gentle earthquakes», som virkelig lever opp til låttittelen. 

Aurora leverer vakker pop med en weird twist, framført med en særegen stemme. 
Det sære kombinert med det inderlige er Auroras styrke. 
Kjærligheten til medmennesker, omsorgen for naturen, elementene som beveger, spørsmålene som ruver – det som kunne blitt kleint, oppleves genuint. 

I det berusende høydepunktet «Forgotten love» er hun jegeren, i optimistiske «Queendom» er hun krigeren. 
«All is soft inside» gir assosiasjoner til Madonna anno «Frozen», mens «It happened quiet» har en sundførsk sound. 

Dessverre faller albumet litt sammen mot slutten. 
Om Aurora hadde kuttet de to siste låtene, hadde albumet gitt enda større mersmak på det som blir «step 2». 

Beste spor: 
«Forgotten Love», «Gentle Earthquakes». 
