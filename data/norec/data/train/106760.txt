Action fullblods
Regi: 
J.J. Abrams. 
Amerikansk action 15 år. 

Først og fremst: 
«Mission Impossible III» er en oppfinnsom, energisk og stappet fullblodsaction. 

HANDLER OM: 
Tom Cruise er, som i de to første filmene, superageten Ethan Hunt. 
Han har egentlig trukket seg tilbake, lever det rolige instruktørliv og har kraftig forelsket seg - klar for et normalt familieliv. 
Men tror du ikke behovet blir skrikende for hans aller mest halsbrekkende agent-ferdigheter? 

Joda! 
Og det går unna for unna. 
Med Philip Seymour Hoffmann som en aldeles praktfull og rått sadistisk superskurk. 
Tom Cruise i hovedrollen er, som vanlig, mer ensporet. 
Han tilfører lett fortvilelse, handelkraft og sentimentalitet. 
Men strever fælt med å få til litt humor og vidd. 

Forøvrig er det state of the art agent-teknologi, vanvittig high-tech overvåkning og ditto våpen, eksplosiver og kjemikalier. 
Dog uten på noen måte å unngå de dristigste og villeste menneskelige krumspring og det mest sanseløse mot - på arenaer fra USA til Berlin, via Vatikanet (!) til Shanghai. 
Lite er utelatt! 

DOM: 
Filmen har sine irriterende svakheter, som en såpass påkostet film som dette burde unngått. 
For svakhetene er, bokstavlig talt, billige. 

Det er underlig hvordan filmen stadig vekk, etter å ha kjørt sine egne stunts og sine egne spenningsvrier, finner på å bruke de aller billigste spenningsforlengere. 

Det holder ikke at Cruise (så vidt) overlever rakettangrep, maskingeværild og et par trailere. 
I tillegg må han altså henge etter fingertuppene over en litt for bred avgrunn. 

Eller løpe andpusten etter et dyrebart objekt under et hav av biler i Shanghai - etter et uvirkelig og svimeslående innbrudd. 
At hans kollega inntar Vatikanet i verdens mest sexy kjole, er også en sånn latterlig og avsporende usannsynlighet som skaper mer irritasjon enn smil. 

Alt i alt: 
Action i absolutt verdensklasse. 
Og noen traurige tabber. 
