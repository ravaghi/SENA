En smal genistrek
Regi: 
Shari Springer Berman og Robert Pulcini. 
Med Paul Giamatti, Hope Davies, Harvey Pekar. 
Amerikansk.Drama/komedie/dokumentar - tillatt for alle, egnet ungdom/voksne. 

Dette er en film om Harvey Pekar, en mann som muligvis har en slags verdensrekord i eksistensielt svartsyn, negativt selvbilde og destruktiv livsanskuelse. 
Dette skrev - og skriver - han tegneseriemanus om; «American Splendor». 

I denne filmen møter vi mannen, fenomenet, hans gode «nerd-av-verdensklasse»-venn, hans lykketreff av en sofasovende hustru, hans dødskjedelige jobb som sykehusarkivar, hans tegnende kunstnerkolleger - som var i stand til å billedlegge den skriftlige elendigheten. 

Noe blir - aldeles briljant - fremelsket av begavede skuespillere i en spillefilmdel. 
Noe er simpelthen dokumentar. 
Blant annet gjelder det en høyst autentisk pensjonsmarkering. 
Samt noen minneverdige innslags i David Letterman-show på 80-tallet. 

Filmen er rørende, menneskelig stor, intelligent intetsigende og steindødt livsbejaende. 

En advarsel, dog: 
Kinogjengere som søker tidtrøyte uten å tenke, vil hate dette. 

Nokså mange andre vil finnet et mirakel på lerretet! 
