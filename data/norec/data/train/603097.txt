Enkle og nære dikt fra Atle Håland
Kalte vi Jan Erik Volds poesi på slutten av 60-tallet for ny-enkelhet, er dette en ny ny-enkelhet i all sin finslepne enkelhet. 

Sørlendingen Atle Håland er ute med sin tredje diktsamling. 
Etter «Han» og «Vannfall» kommer «Jeg reiser», ei bok på 88 sider med tekster av ulik poetisk kvalitet. 

Å reise er et urgammelt tema i litteraturen. 
Det er nok å minne om Odyssevs reiser 700 år før Kristus, Dantes reise til helvete og himmel på 1300-tallet, og for å trekke det til hjemlige trakter; A. O. Vinjes Ferdaminne. 
Googler du «reiser i litteraturen» får du som ett av de første treff følgende setning: 
Reisen er et arketypisk motiv i litteraturen. 

Atle Håland er på trygg historisk grunn i den nye boka si. 
Han er fremdeles fra de indre bygder på Agder, og han lever mye i Kristiansand, på Lund, i Oslo, i København, på hybel som student, i Christiania og Tivoli som turist. 
Han er ofte på danskebåten. 
Han beskriver flere av de 13 bostedene han har hatt så langt. 

Jeg leser diktsamlingen som en samling minner, erindringer, ettertanker – fra en mann som har lagt bak seg barndom og tenår, de første år som ung voksen, og som har skaffet seg erfaringer av mange slag, og reflekterer over dette. 
«Hva gjør tida med minnene?» spør han, og noterer at seks dagbøker hvor han har skrevet om sommer inneholder ordet «rastløs». 
Og så kommer en av disse setningene som for meg blir en glitrende perle: 
«Jeg liker lukta av den varme huden på underarmene mine, den minner meg om noen jeg venter på». 

Sju vers til H handler om et brudd, et forhold som er gått i stykker, eller om en barndomsdrøm som brast. 
Deretter skriver han om «Når noen dør», vart og nært og ettertenksomt. 

Noen ganger blir erindringene morsomme, som når «et politihelikopter kretser over Lund med varmesøkende kamera og leiter etter i savnet kvinne» og fortelleren «smetter (jeg) inn døra / unngår å bli kokt av kameraet». 

Det er noen nydelige språklige og tankemessige overraskelser i boka. 
Og det er noen banaliteter. 
Ikke alt er like utsøkt. 
Mot slutten serverer han «en setning om Atle Håland». 
Og jeg tipper han vil følge den opp. 
Likevel; undertegnede hadde stor glede av å lese denne boka. 
