Statham i Cormanland
Heng med! 
David Statham er urettmessig innlosjert fengselsfange rundt år 3000 eller før da verdensøkonomien har brutt sammen, Aftenbladet har gått tilbake til bredformat, fengslene er private og MadMax-biler forstyrrer gatelivet som befordrere av tungt artilleri. 

Paul W.S. Anderson har laget en ny versjon av Paul Bartels «Death race 2000» fra 1975, en film der David Carradine spilte mot Sylvester Stallone, produsert av Roger Corman. 

«Resident evil»-regissøren har laget en sprek sci-fi-bilfilm som starter med at de oppsagte smelteverksarbeiderne setter i gang en futuristisk versjon av Menstadslaget, og etter det kommer Jason S. i buret til Joan Allen. 
Hun er bilfrik, fengselsdirektør og psykopat, og derfor har den blinde maleren sminka bort den smale munnen så hun likner ei sexdokke eller Betty Boop. 
I fengselet finnes også de Statham skal hevne seg på, og så girer filmen seg opp til et øredøvende drivstoff-misbruk som kommer til å vekke naboens barn. 
På filmer som dette skal lyden egentlig være så høy at popcorn hopper ut av krystallbollene sine. 

Jason Statham er sin egen genre når han kan spille filmer som dette. 
Han ser ut som om han har skrapjern som skjelett og kjølevæske i blodårene. 
Det gror jernspon langs kjakene hans, og øynene er milde som på tyrannosaurus rex. 
Vi liker Statham. 

Filmen handler om at han skal race noen andre voldsfanger i kampvogner for å få friheten. 
