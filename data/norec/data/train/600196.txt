Drapsrobotene er her
Regi og manus: 
Tonje Hessen Schei 

Aldersgrense: 
11 år 

Krig er ikke hva det en gang var . 
Ved hjelp av droner — fjernstyrte, ubemannede bombefly - har USA det siste tiåret «tatt ut» flere tusen antatte terrorister i land som Pakistan, Jemen og Somalia uten å bruke en eneste bakkesoldat. 
De som opererer dronene sitter trygt plassert på hemmelige baser et eller annet sted i midtvesten. 
Derfra ser de ingen ansikter, bare skygger på en dataskjerm. 
Ingen vet hvor mange uskyldige sivile de har drept. 

Den norske regissøren Tonje Hessen Schei intervjuer tidligere droneoperatører - blant dem en ung mann som forteller hvordan det føles å ha 1600 menneskeliv på samvittigheten - og pakistanske familier som bokstavelig talt lever i skyggen av dronene. 
Hun viser også hvordan det «militærindustrielle kompleks» bruker dataspill til å rekruttere nye operatører, og hvor enkelt dronene gjør det for amerikanske myndigheter å omgå internasjonale lover. 

I det hele tatt: 
Å se «Drone» føles som å se et stykke dystopisk science fiction . 
Samtidsbildet den tegner er opprørende og fremtidsperspektivene er til å få frysninger av. 
Nå er det selvsagt bare et tidsspørsmål før også terroristene begynner å bruke droner. 
Og når det skjer, er ingen - absolutt ingen - trygge. 
