The Like:«Are You Thinking What I'm Thinking?» 

(Geffen/Universal) 

Og de tre jentene i The Like, alle rundt 20 og døtre av hver sin platebransjepappa, debuterer med et album som setter det meste av vår tids «jenterock» solid i skyggen. 

Stilmessig ligger de nær The Pretenders, The Bangles og The Go-Go's, band som kombinerte søte sekstitallsmelodier med et tøft feminint tilsnitt anno tidlig åttitall. 
Albumet er produsert av tidligere Prince-gitarist Wendy Melvoin, med miksehjelp av geniale Alan Moulder, og de glaserer The Like med en fantastisk gitarlyd av den drømmende, drønnende typen som gjorde My Bloody Valentine legendariske. 
I tillegg har de fanget opp vokalist Elizabeth Bergs kjølige, sensuelle stemme på en så intim måte at hele albumet føles som en personlig bekjennelse. 

Trioen har funnet sin helt egen dynamikk, og låtmaterialet holder en forbløffende standard. 
«Under The Paving Stones» er det beste eksempelet på hvordan de kombinerer tøff rock og hallusinerende pop, men konkurransen er hard på denne perlen av en plate. 
