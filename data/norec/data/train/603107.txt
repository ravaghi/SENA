Knallgodt fra Jørn Lier Horst
Vi kjenner at vi kunne vært deltaker i denne romanen. 

Det er så deilig å lese Jørn Lier Horst! 
Det tok meg noen kapitler før jeg fant ut hvorfor; så gikk det opp for meg at det var fordi alt flyter så tilforlatelig rolig at jeg som leser ikke blir oppjaget av de konstante, oppmasende skiftene som preger mye samtidslitteratur. 
Det er blitt mer og mer vanlig å skifte synsvinkel, personer og til og med fortelling i så å si hvert kapittel i en slags smitte fra filmverdenens hastige kutt og klipp. 
Det krever økt oppmerksomhet, og en blir rett og slett mentalt sliten av å lese sånt. 

Å lese Jørn Lier Horst blir som «å komme hjem», hvor den samme fortellingen strømmer videre fra kapittel til kapittel. 
Det bidrar også at etterforskeren og familien hans blir framstilt så menneskelige, som en venn, som nesten kunne vært oss selv. 

Og i denne krimmen er intrigen veldig god, bedre enn i Liers Horst sin forrige. 

En ærverdig Ap-politiker dør, og det blir funnet utenlandsk valuta på hytta hans tilsvarende 70–80 millioner kroner. 

Spenningen spinnes rundt spørsmålene om hva dette er for noen penger og hva dette har vært for slags mann. 
Og jo mer etterforsker Wisting og datteren Line graver, jo nifsere blir det. 

Lier Horst sine erfaringer fra politiet gir fortellingen et preg av ekthet, samtidig som politiskildringene aldri tar overhånd. 
Politifolkene skildres nært, som ekte mennesker vi kunne ha truffet hvor som helst. 
I Liers Horst’ fiksjonsverden fins ingen supermennesker, heller ikke noen alkoholisert antihelt, kun en helt vanlig, jordnær pappa og bestefar, trolig blek med litt mage og krøllete, ustrøket skjorte, som tilfeldigvis også er etterforsker. 

Sammen med datteren og litt bistand fra andre, nøster de opp både ran og mord fra fortiden, samt ideologiske brytninger i en Ap-politikers sinn. 
Det siste er blitt ganske så aktualisert i vår politiske samtid der sosialdemokratiene i Europa opplever velgerflukt til partier med andre verdier. 

Denne boka synliggjør hvorfor Liers Horst for tiden er den mestselgende forfatteren i Norge. 
