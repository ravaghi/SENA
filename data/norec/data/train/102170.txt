Plateanmeldelse:Alison Moyet - «The Minutes» 

Hils på Adeles mor. 

ALBUM: ELEKTROPOP Alison Moyet «The Minutes» (Cooking Vinyl/Cosmos) Mange husker henne fra åttitallet som den form- og sjelfulle kontraalten i Yazoo, synthpopduoen som i dag er like legendarisk som den da var kortlivet. 

Siden bruddet med synth-far Vince Clarke har Moyets stil vært såpeglatt, men tretti år etter, i en alder av 51, får hun sin elektroniske gjenoppstandelse med denne samlingen av sår kraftpop. 

Soulstrupen utnytter sitt forføreriske potensial over Guy Sigsworths synth-mystikk. 
Sporene av sistnevntes samarbeid med både Robyn og Björk er til stede, og selv om mekanikken blir altfor firkantet mot slutten, klarer den aldri å bryte fortryllelsen av Moyets absorberende og teatralske sang. 

Hun er kanskje ikke kvinnen som fødte Adele, men hun hadde lurt meg. 
BESTE LÅT: 
«Apple Kisses» 
