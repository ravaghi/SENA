Med adresse til Guantanamo
Den politiske filmen er blitt høyaktuell igjen: 
George Clooneys film om kampen mot kommunisthateren McCarthy har premiere samtidig med filmen om Dag Solstads oppgjør med AKP(m-l), "Gymnaslæreren Pedersen". 

Clooney går 50 år tilbake i tid, skrur fargene av og gjenskaper en epoke i amerikansk samfunnsdebatt som landet ikke bør være stolt av: McCarthyismen. 
Den syke mistenksomheten mot enhver borger som kunne tenkes å ha hatt blitt smittet av kommunistisk tankegods. 

Den erkekonservative senatoren Joseph McCarthy førte an i en iskald krig mot mulige fiender av USA. 
Tusenvis av kvinner og menn ble uthengt som kommunister og mistet jobbene sine. 
Vel å merke uten å kunne forsvare seg mot anklagene. 

Men journalister i fjernsynsselskapet CBS våget å stå opp mot McCarthy. 
Legendarisk i så måte er Edward R. Murrow, programleder for det analytiske og meget populære nyhetsprogrammet «See it now». 
Hans innsats ble faktisk dødsstøtet som felte heksejegeren. 

Clooney har vært med på å skrive et riktig godt manus. 
Særlig elegant er bruken av autentiske fjernsynsopptak fra senatshøringer midt på 50-tallet, samt en rasende tale som senatoren holdt i CBS etter at Murrow hadde hengt ham ut. 

David Strathairn gjør en glitrende tolkning som Murrow. 
Han får fram hans analytiske evner, dristige vågemot og moralske integritet.Clooney spiller rollen som produsent Fred Friendly, men holder seg kledelig i bakgrunnen. 
Som regissør har han vett til å holde fokus på Murrows innsats. 

Høy 50-talls-autentisitet oppnås ved at filmen er laget i svart/hvitt, samt nitid nøyaktighet i klesstil, frisyrer og brilleinnfatninger. 
For ikke å snakke om all røykingen, selv i beste sendetid på tv. 

Å kjempe for en høy etisk standard i samfunnet koster. 
Som filmen antyder, førte CBSs seier over McCarthy til at annonseinntektene gikk ned. 
På slutten av 50-tallet var en programleder av Murrows kaliber lite salgbar. 
Stasjonen beveget seg fra det seriøse til det mer kommersielt underholdende. 

I dag trengs en hærskare av Murrower, modige og pågående journalister som tør å forsvare menneskerettighetene. 
Enten det dreier seg om ytringsfrihet eller retten til å forsvare seg mot anklager. 
