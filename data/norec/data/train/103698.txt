Tuco's Lounge:«Mexican Standoff EP» 

(Bad Day Records) 

Glimrende rock noir! 

Som en støvete bastard av Wall Of Voodoo og Madrugada galopperer det for meg helt ukjente bandet Tuco's Lounge inn fra ville vesten - nærmere bestemt Bergen - med sjelden overbevisning. 
Tuco's Lounge spiller dirrende, atmosfærisk western-rock med en vokalist 
- Bjørn Sturle Hillestad - som er det mandigste og mest særpregede i de dypere stemmeleier siden Sivert Høyem. 
Sentral er også gitaristen Christoffer Pedersen med sin tørre, sylskarpe tone, slik denne Morricone-influerte genren krever. 
To av de fire låtene her, «Solemn Shuffle» og «There Ain't No God In Tuco's Lounge», er intet mindre enn små mesterverk. 
Kan vi få en hel plate, takk? 
