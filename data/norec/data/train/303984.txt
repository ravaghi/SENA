En debut verdt å vente på
Admiral P fortsetter sin tropiske sjarmoffensiv. 

ALBUM: 
Da Admiral P og resten av det Oslo-baserte soundsystemet Jah Ark Manifest først begynte å markere seg på hovedstades reggae- og hiphop-scene, var det nok ikke mange som så for seg en nærliggende popkarriere for den norsk-zambiske sangeren. 

Over ti år senere har Admiralen sjarmert seg fra den norske undergrunnen og inn i de tusen hjem, takket være en stor dose positiv innstilling, tro på seg selv, og ikke minst en særegen teft for fengende melodier. 

Tre ingredienser som også utgjør store deler av oppskriften på denne ukas etterlengtede debutalbum «Selvtillit & Tro». 

Produsert av 32-åringens trofaste produsentmakker Carl Hovind, og spunnet videre på signatursoundet fra singelsuksesser som «Snakke litt», «Spinnvill», og ikke minst «Kallenavn», som viste seg å bli en perfekt albumoppvarming med sine 13 platinatroféer. 

Admiral P er derimot mer enn bare uimotståelige kjærlighetslåter, og med sin varierte miks av myk roots, klubbvennlig dancehall, rub a dub og moderne popmusikk-forståelse, har «Selvtillit & Tro» blitt en debutskive det var verdt å vente på i alle disse år. 
