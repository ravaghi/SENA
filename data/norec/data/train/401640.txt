Kendrick Lamar på Øya:Underholdende pliktløp 

Kendrick Lamar ga Øya en kort, men noenlunde engasjerende konsert. 

Kendrick Lamar er uten tvil en av dette tiårets viktigste artister. 
Hans tidvis politiske hip-hop har truffet mange lyttere der ute, og gitt ham et springbrett inn i mainstreamen. 
Suksessen har fortsatt med hans fjerde album, fjorårets Damn.. 
Alt er med andre ord duket for nok en god konsertopplevelse på Øya, hvor solen sakte har begynt å synke ned bak hovedscenen. 

Pangstart 

Mange av tilskuerne har allerede stått og ventet noen timer. 
Man merker at forventningene sitrer i luften – hver minste bevegelse på scenen blir møtt av jubel. 
Klokken krysser halv, og en intro i stil med gamle Shaw Brothers-filmer begynner å spille på storskjermen. 
En tung beat presser høyttalerne til bristepunktet, før fyrverkeri setter en støkk i folkehavet. 

Så står han der. 
Alle hopper med til «DNA.», en røff og pulserende låt som setter stemningen for det bassglade publikumet. 
Den følges opp av «ELEMENT.», som holder på momentet og skaper litt spredt allsang. 
Lamar er tilsynelatende i god form der han spretter rundt på scenen. 
Han har god kontroll på tilskuerne, og sørger for å holde kontakten gående ved å rope «Oslo!» hver gang anledningen byr seg. 
Allikevel får man følelsen av at dette er nok en dag på jobben. 

Lyder godt 

Musikalsk sett gir miksen av sampling og levende musikere fin dybde og dynamikk til lydbildet. 
Når Lamar fisker frem «Swimming pools» fra det kommersielle gjennombruddet Good Kid, M.A.A.D City, lyder det storslått. 
Også det visuelle blir en viktig del av opplevelsen, med videoklipp og pyro som stemningssettere. 

Etter nok et kung-fu-filmsprell beveger vi oss over i settets andre del, hvor ting roes ned litt. 
Her blir vi servert låter som svisken «LOVE.» og småvakre «Bitch, don't kill my vibe». 
Det går i drømmende gitarakkorder og roligdansbeats, med sløve basslinjer lekende i bakgrunnen. 
Det er pent, men blir litt intetsigende i lengden. 
Uansett, havet av hender i været er et vakkert syn. 

Brå slutt 

Bedre blir det når vi etter mer kung-fu blir servert hitsingelen «HUMBLE.», som får publikum i bevegelse igjen. 
Veldig kult. 
Men deretter er det mer eller mindre slutt. 
Settet er ferdig etter en time, med en halvtime igjen på klokka. 
Lamar kommer en kjapp tur ut igjen for følsomme «All the stars», hvor det oppfordres til mer allsang som aldri helt når et skikkelig volum. 
Han lover høytidelig å komme tilbake, før han igjen forsvinner fra scenen og etterlater bandet til å avslutte med en saftig gitarsolo. 

En brå slutt, som understreker følelsen av at dette var et pliktløp. 
Men et underholdende et. 
