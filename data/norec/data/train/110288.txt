Test av Volkswagen Beetle:Beste boble hittil 

Med en sportslig kjørestil og en bra pris er nye VW Beetle definitivt verdt å vurdere for deg som vil ha noe som skiller seg litt ut. 

VG og NAF har prøvekjørt den siste varianten av den klassiske boblen fra Volkswagen. 
Borte er den bakmonterte symaskinmotoren og sittekomfort på kirkebenknivå. 

Nye VW Beetle minner mer om en litt mer festlig utgave av Norges mest solgte bil, VW Golf. 

Men startpris på 236.900 kroner er den hele 30.000 kroner billigere med motoren VG og NAF kjørte, en svært energisk 1,2 liters bensinvariant med 105 hk. 

Den er, i motsetning til flere andre bensinmotorer, trekkvillig på svært lave turtall, så du slipper å gire og kjøre på høyt turtall og mase med giring hele tiden for å få utnyttet bilens morsomme kjøreegenskaper. 

Beetle er både lettkjørt presis, sportslig og ligger svært godt på veien. 
Selv om de tekniske dataene vitner om en litt tregere bil enn storebror Golf, er følelsen den stikk motsatte med det langt mer underholdende kjøreoppsettet. 

To bak 

Mens de aller fleste biler i klassen er registrert for fem personer er VW Beetle bare registrert for to baksetepassasjerer. 

Det buede taket stjeler en del plass i høyden om du er over 170-180 centimeter høy. 
Men fra førerplass sitter du akkurat så godt med mye av den samme ryddige og gode instrumenteringen du gjør i andre biler fra Volkswagen. 

Leasingselskapet Autolease mener bilen holder seg omtrent som gjennomsnittet i klassen i pris. 
For minst mulig verdifall anbefaler de minst 17 tommers felger (16 tommer er original.) xenonlys, en teknikkpakke (3900 kroner) samt et oppdatert radioopplegg (2900 kroner.) 

HER ER VÅRE VURDERINGER: 

Førermiljø: Praktisk, romslig God sikt alle veier, bra støydempet. 

Kjøreegenskaper: 
Noe hard i fjæringene når underlaget blir veldig dårlig. 

Plass: 
Fire seter, god benplass bak. 
310 liter bagasjeplass. 

Miljø: 
Bra til bensinbil å være, men 0,59 l/mil er for eksempel mye mer enn dieselbilen VW Golf Blue Motion 105 hk (0,38 l/mil). 
Lavere NOx utslipp trekker opp. 

Sikkerhet: 
Toppscore i EuroNCAP. 

Å eie: 
Lavere årlige vedlikeholdskostnader enn det som er vanlig i segmentet ifølge Autolease (2800 kroner) men er allikevel ikke blant bilene som holder seg aller best i pris. 

Pris: 
Masse bil for pengene. 
Du betaler litt ekstra for design, men sånn er det bare. 

Design: 
Beetle er den lekreste boblen hittil. 

Gjennomsnittlig poengscore: 5,0. 
