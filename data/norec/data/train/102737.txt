Mennesket i «monsteret»
Forståelsesvillig om FBI-sjefen som fryktet alt og alle. 
Kanskje aller mest seg selv. 

Clint Eastwoods nesten to og en halv time lange film om den i brede kretser forhatte J. Edgar Hoover, direktør i FBI fra byrået ble opprettet i 1935 og til han døde i 1972, har sine problemer. 

Den føles traust som en miniserie på TV, og er skyggefullt og dunkelt belyst i blå, grå og brune toner. 
En de lukkede roms Chesterfield- og mahogni-palett som føles tung og nedslående over 140 minutter. 

Sminken - mildt sagt sentral i en film der hovedpersonene aldres 50 år - er sjokkerende utroverdig, som murpuss med leverflekker. 
Ikke minst: 
Filmen har en «leading man» som er kjent for å ta litt ekstra i for å veie opp for sin stadig like gutteaktige utstråling. 

Ikke at jobben han gjør er uten kvaliteter. 
DiCaprio har gitt sin Hoover en østkystdialekt som til forveksling minner om nemesisen John Kennedys, og kroppen hans - spesielt etter som den blir tyngre og eldre - spiller med. 
Det er ansiktet som ikke helt kan løse oppgaven. 
Leonardo DiCaprio jobber så hardt med å overbevise som «voksen mann» at man kan se ham jobbe, og han henfaller lett til en sutrete morskhet. 

Eastwood skal i alle fall ha for prøve på noe vanskelig: 
Å gi tyrannen Hoover en tragisk verdighet, helt uten å unnskylde handlingene hans. 
Hoover, synes Eastwood å si, samlet på det lyssky i andre mennesker fordi han selv bar på store hemmeligheter: 
En (antatt) homofil legning, og det livslange, fortsatt uavklarte forholdet til kollegaen Clyde Tolson (Hammer). 
Han omsatte paranoiaen i en overbevisning - nærmest en ideologi - om at vi alle må være på vakt, redde, alltid. 
Som den berømte JFK-doktrinen snudd grotesk på hodet: 
Vi har alt å frykte, bortsett fra frykten selv. 

Den siste halvtimen henfaller til «biografifilm»-klisjeer, spesielt i dialogene, og «diagnosen» - ekstrem morsbinding - føles ikke akkurat dyp. 
Men «J. Edgar» er ingenting om ikke et beundringsverdig forsøk på å tegne et nyansert bilde av et uelskelig menneske. 
MORTEN STÅLE NILSEN 
