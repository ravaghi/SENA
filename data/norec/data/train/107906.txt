Drømmen om De syv hav
Tenk å få seile med Kaptein Sabeltann på De syv hav og røve, skråle og gå på skattejakt! 
Nå går drømmen i oppfyllelse på PC-skjermen. 

I «Kaptein Sabeltann» styrer du Pinky, verdens yngste sjørøver, som drømmer om å bli opptatt i den fryktede sjørøverkapteinens bande. 
For å bevise at han duger, må han finne gull og andre skatter. 

Spillbarheten er modellert etter spill som «Zelda», men er forenklet kraftig. 
Man bruker piltastene til å bevege seg og mellomrom-tasten til å både hoppe, klatre, grave og slåss, og det er igrunn alt man trenger å bekymre seg over. 

Du får en lang rekke forskjellige områder å kose deg i, hver med sin egen, flotte stil og sine egne, spennende utfordringer. 
Det er nedlagt et betydelig arbeid i å lage riktig og velfungerende stemning, ikke minst ved hjelp av veldig bra musikk. 

Dessuten får man mye bra humor, som kombinert med en ellers morsom spillbarhet og mange artige figurer og dyr vil sørge for en herlig kosestund i de tusen hjem. 

Det norske spillselskapet Artplant har utvilsomt laget sitt beste spill så langt. 
«Kaptein Sabeltann» er en langt mer gjennomført og omfattende spillopplevelse enn «Månetoppen» og «Skomakergata». 

Det blekner riktignok når man plasserer det ved siden av nevnte «Zelda» eller «Sly 2: Tyveribanden». 
Men Artplant sikter utelukkende mot de yngste, og spillet må bedømmes deretter. 

Vi snakker om et glimrende, trygt og passe enkelt spill for de aller yngste - gjerne kommende spillfantaster som prøver seg på sitt aller første spill. 
