Gatas Parlament «Kidsa har alltid rett»
(MBN/Nordisk Film) 

Kidsa er ålreit 

Om norsk hiphop hadde vært et familieselskap, ville Gatas Parlament vært de «eksentriske» (les: ravende gale) onklene som tenåringene skulle ønske hadde holdt seg hjemme (de blir så flaue!), men som barna og de voksne finner en viss underholdningsverdi i. 
De ville blitt baksnakket, men mer lattermildt enn ondsinnet. 

Det krever utholdenhet - feilplassert eller ei - å ivre for revolusjon og den slags i Norge (!) i 2008 (!). 
«Du kan ikke lære faren din å pule!», skryter de her, 15 år ut i «karrieren». 
Nytt denne gang er en DVD med videoer til alle sangene. 
Disse tar det ganske simple, litt barnlige old school-«Midt i smørøyet» uttrykket fra musikken deres med seg over i det visuelle. 
De er i alle fall relativt varierte i uttrykkene. 
Pluss for masse bonusmateriale, et generelt overskudd og en viss selvironi. 
Ellers er det meste seg likt: 
Tvilsomme enderim («ha bort den reklamen - jeg vil ikke ha den sjokoladen!»), oppfordringer om å formere seg (se til Kina!) og et litt uavklart syn på hvorvidt du bør kjøpe dette albumet for penger eller laste det ned («Videre, kjøp platen av bandet, ikke platekompani / Tørr (sic) å gå til legen hvis du får noe vondt i rumpa di»). 

«Fargeklatter», kan vi kanskje si. 
Gudene skal vite at det bare er én farge som gjelder for dem. 

ANBEFALTE KJØP: 
«Blant glansbilder», «Postkort (med hat og kjærlighet)» 

MORTEN STÅLE NILSEN 
