Fredriksen om Veldwijk:− Helt rå! 

− 
Han er rett og slett bare helt rå når han spiller som han gjorde i dag, sier AaFK-trenere om sin tremålsscorer, etter at AaFK hadde slått Odd hele 5-1. 

AALESUND 
- ODD 5–1 

− Nivået til Lars (Veldwijk) i dag er ekstremt. 
Feilvendt, rettvendt, med ball, uten ball, duellspill; han er rett og slett helt rå. 
Spesielt det andre målet hans er det ekstrem klasse over. 
Han vender opp på midten, setter fart og scorer etter å ha løpt hele banehalvdelen med ball i bena og en forsvarer i hælene. 
Det er ikke lett å ta igjen en på 196 centimeter når han først setter fart, sier Trond Fredriksen. 

Scoret og skaffet straffe 

Og høyvokste Lars Veldwijk var virkelig gigantisk i kampen mot Odd. 
Ikke bare scoret han tre mål. 
Han skaffet også AaFK straffesparket som Mostafa Abdellaoue ga de oransje 2-0 på – der Odd-stopper Fredrik Semb Berge fikk rødt kort i samme situasjon. 
Nederlenderen hadde i tillegg et par store sjanser utenom scoringene. 

Til tross for at han fikk spilt ut det meste av registeret sitt, er han ikke sikker på om det er hans beste kamp i AaFK-trøya. 
Til det setter han litt større krav til seg selv. 

− 
Jeg scorer tre og skaffer oss straffespark. 
Men jeg føler at jeg mistet ballen litt for ofte til at jeg vil karakterisere det som min beste kamp. 
Men jeg er veldig fornøyd med hvordan jeg spilte, laget spilte og med resultatet i denne kampen, sier Veldwijk. 

Effektive 

Odd var faktisk det klart beste laget fra start, og skapte flere store sjanser i innledningen. 
AaFK var på sin side særdeles effektive, og scoret på sine to første sjanser. 
Først ved Veldwijk, etter strålende forarbeid av landsmann Edwin Gyasi. 
Så på selvmål av Semb Berge, som altså laget straffe og ble utvist litt senere. 

Etter utvisningen styrte AaFK stort sett hele showet, og vant særdeles fortjent. 
Og ineffektiviteten fra kampen mot Kristiansund, og i vårsesongen generelt, så ikke ut til å prege laget. 

− 
Det er galskap, egentlig; kontrastene mellom kampen mot Kristiansund og i dag. 
Forrige helg spilte vi bra, og skapte en haug med sjanser – uten å klare å score. 
I dag scoret vi på det som kom i første omgang, uten at spillet satt. 
Men etter at de ble ti mann fikk vil spillet vårt til å sitte, sier nederlenderen. 

Vet ikke noe om fremtiden 

Det store samtaleemnet i Ålesund om dagen er om Lars Veldwijk blir å finne i AaFK-drakta til høstsesongen. 
Han er, som del fleste vet, bare på utlån. 
Hovedpersonen selv kan ikke si noe om hvor fotballfremtiden hans vil være. 

− 
Jeg vet rett og slett ikke. 
Jeg har tre år igjen av kontrakten min i Belgia. 
Jeg snakker med andre klubber, og jeg snakker med AaFK. 
Det er alt jeg vet, og alt jeg kan si per nå, forklarer han. 
Men understreker at han trives godt i sunnmørshovedstaden. 

− 
Jeg har trenere jeg har stor respekt for, spillere som jeg trives veldig godt med, og en by der jeg trives godt. 
Så vi får se hva som skjer videre. 

AaFK-trener Fredriksen vil naturlig nok at den storvokste spissen blir i Ålesund. 

− 
Det er det vi håper på, og det vi jobber for. 
Så jeg vil oppfordre alle sunnmøringer som treffer han om å si til han at han må bli her, når de møter på han, smiler treneren. 
