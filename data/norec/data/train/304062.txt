Løskrutt & slim
«Cowboys & Aliens» er påkostet og seriøst lite morsom. 

FILM: 
Arbeidet med denne filmen startet i 1997, lenge før «tegneserieromanen» kom ut nesten ti år seinere. 
Mange kokker har vært innom og laget søl, før han lubne duden fra «Swingers» satte seg i registolen. 

Det er selvsagt mer relevant at Jon Favreau også har gjort seg bemerket med to knakende gode og svært innbringende «Iron Man»-filmer, noe jeg vil tro ga ham relativt frie tøyler på «Cowboys & Aliens». 
Så hvorfor har resultatet blitt en utmattende blanding av blåslimete og ørkenstøvete klisjeer? 

Favreau har markedsført «Cowboys & Aliens» ved å kritisere Hollywood for ikke å lage originale filmer lenger, en kritikk som hadde stått seg bedre hvis det var «Iron Man» han skulle presentere. 
Hans nye film har en original og kul tittel, men resten er søvngjengeri. 

Lasso fra det ytre rom 

Det starter med at vår ordknappe westernhelt (Daniel Craig) våkner i Arizonas ørken med blodig sår og et armbånd fra framtida. 
Han har mistet hukommelsen, men viser noen uheldige banditter at han har lært nærkamp av Jason Bourne. 
Han rir deretter inn i gruvebyen Absolution (tilgivelse) og setter enda noen slyngler på plass — før en gjeng romskip sveiper ned fra himmelen med en slags space-lasso og senker innbyggertallet betraktelig. 

Den ytre fienden fører bitre uvenner sammen. 
Plutselig er den mektige kvegeieren Dolarhyde (en sedvanlig gretten Harrison Ford) venner med Daniel Craig (historiens mest veltrente cowboy), som sammen med apachene og landeveisrøverne tar opp kampen mot «demonene». 

Ufrivillig humor 

Robert Downey Jr. skulle opprinnelig ha Craigs rolle, noe som trolig ville tilført filmen en livreddende dose humor, liksom Craig ville tilført «Iron Man» et drepende gravalvor. 

Jeg skal ikke avsløre for mye om filmens kvinnelige innslag (Olivia Wilde), man bare nevne at det er latterlig absurd uten å være morsomt. 

Noen burde fortalt Favreau at hvis du kombinerer en konvensjonell western og en minst like konvensjonell science fiction-historie, så får du ikke nødvendigvis en original syntese som gir deg rett til å skjelle ut sjefene i Hollywood. 
«Cowboys & Aliens» er et symptom på tingenes tilstand, en film der seks manusforfatterne har klekket ut om lag tre morsomheter, ingen av dem frivillige. 
