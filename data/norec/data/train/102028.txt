Tromsø Mini Zoo:- Dette er ingen dyrehage 

TROMSØ (VG) 
De kaller seg mini-zoo, men vil ikke sammenlignes med en dyrehage. 

- Dette er ingen dyrehage, men et mini-zoo der barn og voksne kan oppleve eksotiske dyr og vanlige gårdsdyr på nært hold, sier daglig leder og driver av gården Nina Karlsen. 

Gården hun har drevet i mer enn syv år, ser ut som noe litt mer enn en vanlig bondegård. 

Men det er sjarmen, enkelheten og det store antallet dyr de scorer høyt på under VGs besøk på Tromsø Mini Zoo. 

Også eksotiske dyr 

Inntrykket er at dette er en flott besøksgård der flere av dyrene får gå fritt rundt, mens andre har store innhegninger med egne små hus som de kan gå ut og inn av. 
Det kan også de besøkende, med mulighet til å klappe og kose med flere av dyrene. 

Men også den oransjefargede katten vet å sette pris på et mykt kjærtegn. 

Fra billettluken, som egentlig er et åpent vindu i et av husene på tunet, ønsker tsjekkiske Philipp oss velkommen. 
Han forklarer at dyrene vi møter er en god miks av flere kjente husdyr som geiter, sau, ender, sorte svaner, hester og minigriser. 

Men også mer eksotiske dyr som lamaer, strutsefuglen emu, samt den søramerikanske maraen for å nevne noen. 

Tromsø Mini Zoo skal visstnok være det eneste stedet nordpå som har den afrikanske dverg-geiten i sin samling. 

Mating av dyrene er det også anledning til å være med på. 

- Dyrene er sosialiserte og glad i mennesker, noe jeg tror særlig barna setter pris på, sier Karlsen. 

Mini-zooen ligger vakkert til i et frodig dalsøkk ned mot sjøen på Hundbergan, en drøy mil fra Tromsø sentrum. 

På finværsdager er det panoramautsikt over Ramfjorden og mot Lyngsalpene. 

I de små røde husene der dyrene holder til, er det hengt opp plakater som forteller om arten. 

I tillegg har alle dyrene i mini-zooen fått menneskenavn. 
Mufflonene heter Ruth og Herman, geitene Knoll og Tott og lamaene Reidar, Gaffa og Zara. 

- Vi har satt navn på dyrene her for at folk skal huske dem igjen til neste gang de kommer, sier Karlsen. 

Lamaene lot seg villig lokke med navn. 
Derimot var den fargerike hannpåfuglen mindre interessert under våre forsøk på å få kontakt. 

Blir du sulten må du inntil videre sørge for å ha med deg mat og drikke selv. 
Med mer enn tre tusen besøkende i året, røper Karlsen at de i løpet av høsten planlegger servering på gården. 

Lavvoen med plass til 80 personer og en grue som alltid er varm, er et flott sted å grille, eller trekke inn for å varme seg på kalde dager. 

Vurdering Tromsø Mini Zoo 

Beliggenhet: 
Ligger cirka en mil sør for Tromsø, midt på Hundbergan med utsikt over Ramfjorden og Lyngsalpene. 

Åpningstider:Sommer: hver dag fra kl. 12.00-18.00. 
Vinter: lørdag og søndag kl. 12.00- 18.00. 

Pris: 70 kroner (både voksne og barn) 

Anslått tidsbruk: 
Du bruker raskt 2-3 timer til å gå rundt på området for å se og klappe dyrene, som er fordelt på åtte røde hus. 
I tillegg er det både hester og geiter på låven. 

Dyreliv: 
Til å være en mini-zoo er utvalget av både eksotiske dyr og husdyr relativt stort: Esel, ponni, bisonokse, muffloner, mara, geiter, lamaer, svartsvaner, afrikanske dverggeitebukk, ender, kaniner, høner og hane. 

Dyrene er fordelt i hus og innhegninger utendørs og innendørs. 
Mens hester, geiter, minigris og svartsvaner befinner seg på låven. 

Flere av dyrene går fritt rundt på gården, og kan klappes og mates. 
I tillegg til å drive «zoo», tilbyr stedet også ridekurs hele året. 

Servering: 
Ingen servering. 
Her må man ta med egen mat og drikke. 

Fasiliteter: 
I en stor lavvo der gruva alltid er varm, er det mulig å grille medbrakt mat eller bare varme deg på kalde dager. 

På godværsdager kan medbrakt mat nytes utendørs på benker. 
Fra september er det planlagt serveringstilbud. 
Stor trampoline og tilbud om ridekurs. 
Grei standard på toaletter. 
I tillegg handicaptoalett. 

Pris: Helt OK i forhold til opplevelsen. 

Kort sagt: 
Passer godt for de yngste, men også de litt eldre barna vil ha glede av stedet. 
Her kan barna gå i fred og ro og oppleve dyrene på kloss hold. 
