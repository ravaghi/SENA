Blodet bruser
Blood Command: 
Ghostclocks 

Fuzzfyrrig debutalbum fra Bergenstrio som setter seg mål om å bråke og fenge samtidig, og mestrer det. 

Det er med bakgrunn i hardcore- og støyrockbandene Jeroan Drive og Simon Says No! og med hjertet i aksen mellom nynnbar Blondie-pop – og frenetisk Hot Snakes-punk at denne hardtslående, tidligere Urørtfinalisttrioen befinner seg, og ut herfra kommer Blood Command som et velspilt, popsterkt allsang-rockband med vokalist Silje Tombre som en skitten diva i front. 

Ghostclocks er en rendyrkelse av bandets sterkeste kvaliteter, noe som innebærer et hovedfokus på kjapt øs, høy energi og Tombres langtfra skolerte kauke-vers og synge-refreng-vokal. 
Dette kan i utgangspunktet være en skummelt platt formel, men så lenge låtene er såpass sterke som her (singelhit ”Five Inches Of A Car Accident”, ”Red Ruin”, ”Alarm All Assassins!” og ”Party All The Way To The Hospital”- eksempelvis), får man en lettlikt, kjapt unnagjort fest-halvtime der man tar seg i å elske den tunge produksjonen, de hooliganske ropekoringene og de klassiske punkriffene. 

Det går fort unna, men avslutningssporet, det åtteminutterlange “Every Exception Has Its Rule” viser at bandet også tåler å strekke låtene utover det normale punkformatet, og den står igjen både som bestelåt og som et verdig punktum på et prustende debutalbum som aldri slutter å gi full gass. 
