La oss danse mens verden går under
Skakk og stilig synthpop mens endetiden er nær. 

Molly Nilsson: "Twenty twenty" (Dark Skies Association/Night School) 

Synagogeskyting. 
Brasil på randen av diktatur. 
I 2020 vil to tredeler av verdens dyr være borte. 
Nyhetene flimrer forbi mens jeg hører på Molly Nilssons åttende album. 

Det ble til med nettopp 2020 i tankene, som en nært forestående dystopi. 
Med «Every night is new» skisserer hun opp en 

Late capitalist night 

And I was feelin’ alright 

It was a pre-apocalypse time 

And I was livin’ the good life 

Om alt går til helvete, fortsetter den Berlin-baserte svensken å kverne ut skakk, stilig synthpop. 

Nilsson ser og høres ut som en av de mystiske artistene på scenen i baren i Twin Peaks. 
Det neonskitne, DIY-pregede lydbildet er passe lettsukret, passe røyksløret. 
Kjærlighetssorg formidles med en flat, men inderlig vokal. 

«Serious flowers» er en fin, lavmælt hymne, «Blinded by the lights» den perfekte klinelåten. 
80-tallstunge «Days of dust» er et drivende høydepunkt. 

«Twenty Twenty» er en kul plate, men engasjerer ikke. 
Litt for likelydende låter flyter forbi, uten særlig motstand. 
Kanskje like greit. 
Det er nok av motstand der ute. 

Beste spor: 
«Days of dust», «Blinded by the lights». 
