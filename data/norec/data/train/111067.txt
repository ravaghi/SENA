Spillanmeldelse:«Kirby's Epic Yarn» 

(VG Nett) 
«Kirby's Epic Yarn» er befriende originalt, lettspilt og underholdende, og vil trolig fenge de aller fleste. 

Som spillanmelder er det lett å bli surmaget og kresen. 
Stadig blir vi bombardert med nye spill, og det ene minner etter hvert svært mye om både det tredje og fjerde og femte. 

Da er det så befriende når det kommer et spill som rister oss ut av dvalen, med originalitet og ekte lekenhet. 
«Kirby's Epic Yarn» ristet meg definitivt ut av dvalen, og puttet små rosa hjerter i mine firkantede øyne. 

Kirbys verden er her en verden av animerte tråder, eller garn, tøy og tekstiler. 
Figurene kan innta andre former, ved at trådene gjøres om. 
Du kan synke ned i stripete ullgensere og finne skatter, fange fiender ved å bruke lassogarn og mye annet kreativt. 

Innimellom kan du også gjøre deg om til ulike kjøretøy, for eksempel ubåt, brannbil eller beltebil. 
Dette er hendig når du må komme deg over en vanndam eller gjennom flammer. 
Det er ikke bare skjulte gjenstander du kan gå på jakt etter. 
Det er også andre morsomme vrier. 
Når du trekker i en tråd for eksempel, går en gardin til side og der kan det skjule seg en liten parallell verden. 

To spillere kan spille sammen. 
Det gjorde kjæresten min og jeg. 
Samarbeidet gikk greit, helt til vi fant ut at vi kunne sette den andre på hodet akkurat når vi måtte ønske det. 
Det ble gjenstand for mye temperatur. 

Uansett hadde vi det utrolig moro, og kom oss nesten ikke i seng. 
Det er det beste tegnet på at et spill er bra. 

PS: 
I salg fra 25. februar. 

KIRBY'S EPIC YARN Plattform: 
Wii Genre: 
Plattform Alder: 7 Utvikler: 
Good-Feel/HAL Utgiver: 
Nintendo 
Mer info 
