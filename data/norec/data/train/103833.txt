U2:«U2 Go Home 
- Live From Slane Castle, Ireland» 

(Island/Universal) 
- DVD 

Tiltalende liketil, smårøft intim dokumentasjon av U2s «hjemkomstkonsert» på Slane Castle i Irland, 1. september 2001. 

De har et av sine fineste album,«All That You Can't Leave Behind» (2000) i bagasjen, og det er sjelden vare å se et såpass tilårskomment megaband være i stand til i så stor grad å konstruere en konsert rundt stort sett ferskt materiale. 

I tillegg til, for eksempel, sangen som var den aller første verden hørte fra den kanten: 
«Out Of Control» fra EP'en «U2 Three» fra 1979. 
Bono, som jo alltid er troende til å legge et følerisk egg eller to, skyr stort sett unna symbolsk sentimentalitet, og konsentrerer seg i stedet om å utstråle en glede som føles veldig ekte og, tja, helt på sin plass, egentlig. 

Bonus: 
En knapt tretti minutter lang dokumentar om da bandet i sin tidlige, flaggveivende inkarnasjon spilte inn deler av «The Unforgettable Fire» på samme sted i 1984. 

Det virker i sannhet som en hel liten evighet siden. 
The Edge har hår og greier. 

MORTEN STÅLE NILSEN 
