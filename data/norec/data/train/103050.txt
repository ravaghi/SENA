TV-anmeldelse av «Gøy på landet»:Finfint fesjå 

TV 
Norge hiver seg på bonderomantikk-bølgen og serverer godhjertet familieunderholdning med samfunnsgeografisk snert i «Gøy på landet». 

«Gøy på landet». 
TV Norge Mandag til torsdag kl. 19.30 

Fraflytting fra bygdene står nemlig på agendaen når kanalen har samlet 25 byjenter i en buss for en reise Norge rundt med elleve stopp i løpet av høsten. 

I hver bygd de besøker står tre av bygdas ungkarer klare til å varte dem opp. 
Klarer karene å sjarmere de urbane jentene såpass at noen av dem blir igjen? 

Selve sjekkedelen av programmet kjennes i begynnelsen noe påklistret, men heldigvis begrenser ikke «Gøy på landet» seg til famlende flørt på låven. 

Programlederne Fridtjof Nilsen og Alexander Nyhagen har satt seg fore å vise fram hele bygdesamfunnet. 
De to festlige sprettballene henger på nærbutikken, de feirer 17. mai, og møter stort og smått med humor og respekt uten «morn du»-kjekkaseriet man kanskje kunne frykte med to av de kuleste gutta i klassen. 

At de når fram og lykkes er lett å lese i ansiktene på folk i sørlandsidyllen Audnedal - som er stoppestedet første uken. 

Etter hvert blir vi bedre kjent med bygdas tre utvalgte - «sindige sørlendinger som først er spontane når de får tenkt seg om» som bonden Tor Erik selv selvironisk beskriver dem - og reality-delen av programmet fungerer bedre. 

Damene på bussen ser ut til å ha meldt seg på fordi de har et brennende ønske om å bo på bygda eller lære mer, ikke utelukkende fordi de vil bli TV-kjendiser. 
Vi i sofaen slipper dermed krampaktigheten som ofte preger slike settinger. 

By og land, hand i hand - denne Norgesturneen er verdt å følge! 

ØYSTEIN DAVID JOHANSEN 
