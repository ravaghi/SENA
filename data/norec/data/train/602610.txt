Når politikk møter poesi
Diktning og virkelighet blør inn i hverandre i dette lekne forfatterportrettet. 

DRAMA/BIOGRAFI 

"Neruda" 

Chile 2016 

Regi: 
Pablo Larraín 

Manus: 
Guillermo Calderon 

Skuespillere: Luis Gnecco, Gael Garcia Bernal, Mercedes Moran, Diego Munoz, Pablo Derqui, Michael SilvaJaime Vadell, Alfredo Castro, Marcelo Alonso, Francisco Reyes, Alejandro Goic, Emilio Gutiérrez Caba 

Musikk: 
Federico Jusid 

Aldersgrense: 9 år 

Litt forhåndskunnskap om poeten Pablo Neruda og situasjonen i Chile anno 1948 kan nok være en fordel i møte med "Neruda". 
Filmen kaster oss nemlig bare ut i det: 
Myndighetene legger ned forbud mot kommunistpartiet og den politisk aktive forfatteren (spilt av Luis Gnecco) tvinges til å bli flyktning i eget land. 
I hælene har han politiinspektøren Peluchonneau (Gael Garcia Bernal). 

Denne Peluchonneau virker, med sin Errol Flynn-bart og melodramatiske fortellerstemme, overbevist om at han spiller hovedrollen i sin egen film noir. 
Og han blir understøttet av de matte, ofte drømmeaktige bildene til regissør Pablo Larraín – som tok for seg en annen del av Chiles trøblete politiske historie i "Stem nei" (2008) – og noen bakprojeksjoner som kunne ha vært lånt fra en gammel detektivfilm. 

Larraín later i det hele tatt til å være mer opptatt av Pablo Nerudas dikteriske univers enn av prøvelsene til det chilenske folket. 
Men "Neruda" flyter nesten på lekenheten alene. 
Og sannelig føles det ikke også befriende å se en historisk og biografisk film som klarer å styre unna hver eneste klisjé som hører slike filmer til. 
