Filmanmeldelse:Ren filmglede 

Søtt, pent og velspilt, om enn grunnleggende lettvektig, om ung kjærlighet i urolige tider. 

Madeleine og Arnaud møtes i en søvnig fransk badeby. 
Han er en retningsløs fyr som nettopp har mistet faren sin, og vurderer å gå inn i familiens snekkerforetak, om ikke annet så for å utsette resten av livet. 

Hun er en aggressiv guttejente som hevder at hun er utdannet makroøkonom. 
I øyeblikket er hun imidlertid en «doomsday prepper» på heltid, overbevist om at verden vil gå til helvete hvert øyeblikk. 

Hun verver seg til et treningskurs i hæren, det «knallharde» fallskjermjegerregimentet, for å plukke opp noen nyttige overlevingsteknikker. 
Han følger etter. 

Det er en aparte romantisk komedie langfilmdebutanten Coilley har laget. 
Men det er en romantisk komedie. 
Som sådan bæres den av komikk som er mildt bisarr uten å bli kokett, og to fremragende, betagende skuespillerprestasjoner. 

Filmens urolige hjerte – vi trues fra så mange hold og kanter nå om dagen – blir aldri så tungt at «De kjempende» ikke først og fremst er en liten fryd. 

MORTEN STÅLE NILSEN 
