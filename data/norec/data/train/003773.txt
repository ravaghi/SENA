Tomorrow, When the War Began
En suppe av krig og ungdomskomedie. 
Dette fungerer dårlig! 

Bland en del action, en del krigsdrama og en dash med high school-komedie, og du får filmen Tomorrow, When the War Began. 

Dette er en film mynta på et yngre publikum og det er mulig den vil appellere til 14 år gamle gutter og jenter. 
For oss som er litt eldre blir imidlertid Tomorrow, When the War Began tynn og lite troverdig. 

Asia invaderer Australia?! 

Filmen handler om at en koalisjon av asiatiske land invaderer Australia, for få en jevnere fordeling av resurser og landområder i forhold til den økende populasjonen i Asia. 

Vi blir tatt med til en småby på landsbygda i Australia, hvor møter vi guttejenta Ellie (Caitlin Stasey) og vennene hennes. 
De bestemmer seg for å dra på telttur før sommerferien er over og skolen starter. 
Dette viser seg å være det smarteste de har gjort i hele sitt liv. 

Når de kommer tilbake fra utflukten oppdager de at fremmede styrker har invadert landet og at alle sivile er satt i en fangeleir. 

Ungdommene finner ut at det nå er opp til dem å slåss for fedreland og frihet. 
Helt uten trening setter de igang geriljavirksomhet mot fienden. 

Svært urealistisk 

Hvis du synes dette høres kjent ut, er ikke det så rart. 
Handlingen minner mistenkelig mye om den vi finner i filmen Red Dawn med Patrick Swayze og Charlie Sheen fra 1984. 

Ja, jeg vet at Tomorrow, When The War Began er basert på boken med samme navn, men kanskje forfatter John Marsden ble inspirert av den filmen da han skrev boka? 
Det kan nesten virke litt sånn. 

Uoriginalt er altså et stikkord her, og saken blir ikke bedre av at jeg heller ikke tror på premissene for handlingen. 
Vi får aldri vite hvilke land som er med, og for meg høres det ekstremt urealistisk ut at et samlet Asia skal invadere Australia! 

Tomorrow, When the War Began er også full av klisjeer, som for eksempel de stereotypiske rollefigurene kjent fra high school-komedier. 
Vi har blant andre den tøffe, men kjekke rebellen, guttejenta, den prektige piken, den enkle blondinen og den sløve hasjbomsen. 

Manuset gjør det det kan for å understreke stereotypene, noe som fører til platte replikker fulle av kleine klisjeer. 
Det er som om filmen er litt schizofren og ikke helt vet om den vil være krigsaction eller ungdomskomedie. 
Jeg synes blandingen fungerer særdeles dårlig. 

Vi får håpe at neste kapittel i serien blir bedre enn den første. 

Kan underholde "ungdommen" 

Alt dette til tross, Tomorrow, When the War Began er ikke fullstendig blottet for alt som er bra. 

Litt stilig action blir vi jo servert og det er noen kule eksplosjoner her og der. 

Et mindre kritisk publikum i alderen 12 til 16 år vil nok la seg underholde av filmen. 
Noen må riktignok ha med seg foreldre på kino. 
Filmen har aldersgrense 15 år. 

Mot slutten tar filmen seg opp en smule og blir litt mer spennende, men akkurat når jeg begynner å like det jeg ser er filmen ferdig. 
Dette er bare starten på et lengre eventyr. 
Boka handlingen baserer seg på er nemlig første bok i en lengre serie. 

Slutten på filmen henger i løse luften og det er helt tydelig at Tomorrow, When the War Began bare er innledningen. 

Film nummer to og tre kommer i 2012 og 2013, så vi får håpe at neste kapittel i serien blir bedre enn det første 
