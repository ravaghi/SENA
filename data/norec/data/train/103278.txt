R.Kelly: 
«Happy People/U Saved Me» 

(Jive/BMG) 

R. 
Kelly - mannen med popmusikkens mest frynsete rykte etter kompisen Michael Jackson. 
Men også artisten med popmusikkens mest gylne stemme. 

Det er alltid vanskelig å skille selve personen vekk fra artisten, men i dette tilfellet er vi nødt. 
Helt siden R. Kelly giftet seg med nå avdøde Aaliyah mens hun fremdeles var under den seksuelle lavalder, har R. 
Kelly hatt en egen tendens til å havne i bråk på grunn av mindreårige partnere, helt inntil de ferske voldtektsanklagene og mistanke om besittelse av omfattende barnepornografisk materiale. 

Samtidig er mannen et låtskriver-geni og velsignet med en fløyelsstemme som kan lindre visdomstannverk på et øyeblikk. 
Men han har et klart behov for et bedre rykte. 
På denne dobbelt-CD'en gjør han bot så det holder. 
Den første CD'en, «Happy People», er laget som et feelgood-radioshow, hvor han helt har gått bort fra tidligere grove seksuelle referanser og i stedet appellerer til universell kjærlighet og positivisme. 

Den andre, «U Saved Me», er et rent gospelalbum i budskapet. 
Her ber han om - og får - tilgivelse på en måte som hittil er ukjent i populærmusikkens historie. 
Denne dobbelt-CD'en er R. 
Kellys høyst personlige renselsesprosess og søknad om å bli opptatt i det gode selskap igjen. 

Om han klarer det? 
Dersom musikken fremdeles spiller en rolle, ja. 
Tonemessig er R. 
Kelly godt forankret i et mykt syttitalls soul-lydbilde som knapt har et likegyldig øyeblikk gjennom hundre minutter. 

Jo visst er R. Kelly et musikalsk geni. 
Hadde han ikke vært det, ville denne overtydelige botsøvelsen blitt patetisk. 
Det blir den imidlertid aldri, ikke når du glemmer bakgrunnen hans. 
