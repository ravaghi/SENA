Brutale bryllup
Tre bruder skal bedømme hverandres bryllup. 
Kan det ende godt? 

TV: 
Det er noe grunnleggende feil med konkurransedelen i «3 bryllup — kampen om det beste bryllupet», men ellers er dette fin underholdning. 
TV3s plan er å lokke oss opp i tv-sofaen fire dager i uka, mandag til torsdag. 
De første tre dagene skal vi bli med i de konkurrerende brudenes bryllup. 
Fjerde dagen møter Kathrine Sørland opp for å lede en slags finale som er mer av en oppsummering. 

Den første uka består av tre svært forskjellige bryllup. 
Thor Afam Hagen og Mana Rambod skal ha vielsen i Kongsberg kirke og deretter persisk-norsk-afrikansk festmiddag. 
Kristin Alexandersen og Stein-Erik Val vies borgerlig i en kino på Nesodden og serverer grillmat. 
Garlic Girl Terje Schrøder er eneste kjendis i trekløveret og skal giftes bort i Frogner kirke til «ei søt, lita italiensk jente som heter Paolo», med Einar Gelius som prest og Siv Jensen blant gjestene. 

Bitchy Garlic Girl 

Både Mana, Kristin og Terje er lette å like og selv om man kan spørre seg hva som får folk til å invitere et tv-team med på bryllupet, er det ingen tegn til vulgaritet av noe slag. 
Vi følger forberedelsene, hører talene og ser brudeparene danse. 

Det mest underholdende elementet er Schrøder, den profesjonelle mimeren som viser seg å ha det i kjeften. 
Selv om han er hyggelig, er han også den mest bitchy. 
Han kritiserer talerne og synes den ene konkurrentens kjole er fæl, kragen er «gyselig» og skoene pyntet med «noen gamle kjøkkengardiner». 
Men drag-artisten vet jo hva han snakker om. 

Lett å bli rørt 

Så var det konkurransen. 
De tre slåss om en luksuriøs bryllupsreise og skal gi hverandre karakterer fra 1 til 10 innen kategoriene mat, festlokaler og helhetsinntrykk. 
Det viser seg raskt at det er altfor lett å stemme taktisk, noe som gir et merkelig sluttresultat, siden de tre vurderer skalaen ulikt. 

Det er uansett noe brutalt over å skulle gi karakterer på denne måten. 
Man bør jo ikke kritisere andres smak, i hvert fall ikke på en høytidelig dag som denne. 
Men helhetsinntrykket er at vi har fått være til stede på tre bryllup der folk er i festhumør og viser hvor glade de er i hverandre. 
Det er ikke vanskelig å bli rørt av slikt, selv i en innpakning som denne. 
