Stemningsfullt og fint
Nå når det er mørkt på himmelen litt for mange timer i døgnet er det bare å kose seg med Narums andre album. 
Søskentrioen leverer et knippe med låter som er så full av god poesi på Toten-dialekt og lavmælt musikalsk melankoli at det bare er å nyte «Alt som var søkk borte» langt og lenge. 

Benedikte, Jon Anders og Lars Christian Narum gjorde det bra med debutalbumet «Samme hen du fær». 
Låtene er spilt inn i deres eget studio på Toten og de har helt klart blitt mer selvsikre og stilsikre siden sist. 
De fleste av de ti låtene er rolige ballader. 
Det blir likevel aldri kjedelig. 
Det skyldes den nære og varme stemningen som skapes. 
Bak den sjelfulle stemmen til Benedikte Narum Jenssen er det skapt et lekkert lydbilde med nydelig spill på ulike strengeinstrumenter, pluss en flott sound av brusende hammondorgel. 
Narum beveger seg for det meste innenfor rootssjangeren. 
Det låter også veldig flott når de leverer soulballaden «Tida skar gi deg helt andre øvver». 
Tekstene til Lars Christian Narum er frodige og fine. 
Det meste stemmer når det gjelder Narum. 
