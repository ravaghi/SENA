BOK:Bestemors århundre i barnebarnets øyne 

BOK: 
Stilisert og vakkert, men spinkelt om et helt liv. 

Stian Johansen: 
Norge og døden. 
Roman. 
251 sider. 
Aschehoug. 

«Norge og døden» - det er ikke småtterier i én bok - er Stian Johansens (1976, debut 2014) tredje utgivelse på Aschehoug. 
Men om tittelen er breial, er «Norge og døden» heller et finslig kammerspill av en roman som utspilles med noen ganske få personer, over noen få temaer og på nesten klaustrofobisk trange geografiske arenaer – selv om tidsspennet er langt for den ene hovedpersonen. 

Hun heter Tulla, egentlig Bjørg (Larsen), siden bare Bestemor, og er født i 1927. 
Fattigdommen, nøden og sulten i heimen er så stor at hun som tiåring blir satt bort til fosterforeldre på en gard der hun arbeider med dyra, steller hus, tar seg av gardkonas baby, og treller i årevis i armod og lengt etter barndomshjemmet og sine egne foreldre. 
Hun sliter seg gjennom; har det ikke «vondt» hos pleieforeldrene, men aldeles ikke godt. 

På en dans treffer hun en arbeidskar som ser henne. 
Han tar henne bort fra bygda og Trøndelag til industristrøkene rundt Porsgrunn og Hydro i Telemark, der hun lever et langt, nøysomt og nøkternt liv med sin trauste og tagale, røykende og tv-tittende Agnar, til han dør. 
(«Da vi fikk vårt første barn, sa Agnar at han elska meg. 
Et par år seinere spurte jeg om han fremdeles gjorde det. 
Du får beskjed om det endrer seg, sa han.») 

Fortellingen skyter fart idet barnebarnet, romanens Jeg og forteller tar over den romantekniske regien. 
Da har vi til slutt kommet til 2011, og Bestemor ligger på Radiumhospitalet og skal dø, og vil ha fred. 

I korte og oversiktlige kapitler er «Norge og døden» skiftesvis fortellerens og Bestemor egen beskrivelse av bestemors liv, hennes selvbilde og opplevelse av eget liv som hun ser det nå, på tampen, barnebarnets år med henne, samt hans oppfatninger av hennes person. 
Det blir samtidig et punktriss av innpå hundre års rask norsk utvikling fra agrar- til industrisamfunn og velferdsstat med tilhørende endringer i folks dagligliv. 

Det skjer i en roman som er lett å like, slik personene også er uprentesiøse og likandes, et stilisert kammerspill, både sprøtt, spinkelt og reint i tonen, der Bestemor og barnebarn ser seg om – og holder fast på hvor de kommer fra. 
