Spillanmeldelse:Final Fantasy-lillebror er best 

«Final Fantasy Crystal Chronicles: Echoes of Time» gjør seg langt bedre på DS enn på Wii. 

Ser du etter litt søt og lettbent rollespillunderholdning for våren bør du se nærmere på «Final Fantasy Crystal Chronicles: Echoes of Time». 

Spillet byr på hulevandring, monsterbekjempelse av den gode gamle sorten, og timevis av eventyr og ondskapsbekjempelse. 

Jeg anmeldte nylig Wii-versjonen av spillet, med noe skuffelse. 
Det er derfor godt å se at «Final Fantasy Crystal Chronicles: Echoes of Time» kommer mye mer til sin rett på de to DS-skjermene spillet opprinnelig er ment for. 

Spillet er faktisk identisk med hva man møter på Wii-versjonen, men kommer langt bedre til sin rett på Wiis lillebror DS. 
Du har full kontroll på magi og følgesvenner fra trykkskjermen, og slipper å knote med et alt for rotete knappesystem som på Wii. 

Av naturlige grunner har man også litt større toleranse for få pixler og delvis klønete kameravinkler på håndholdt konsoll enn når spillet er blåst opp over en stor TV-skjerm på Wii. 

Du styrer en liten kar eller kvinne fra skogen som etter å ha levd et skjermet liv i skogen reiser ut i verden for å finne en kur på en mystisk krystallsykdom. 
Underveis plukker med deg opp til tre følgesvenner som dilter etter deg som forvirrede andunger. 

Disse medhjelpere kan du sette til å «gjøre sitt beste», «ikke bruke magi», «redde seg selv» eller liknende, men det er etter min erfaring best å ha dem på førstnevnte innstilling for de er ikke de skarpeste knivene i skuffen i utgangspunktet. 

Med et lite trykk på trykkskjermen kan du veksle mellom de forskjellige medlemmene i følget for å bruke din menneskelige uovertrufne intelligens der den trengs mest. 

Står en kamerat og koper i kampens hete uten å ense at liv og helse er i ferd med å renne ut fordi en slimball på størrelse med en liten hest står og dæljer løs på ham, er det uhyre kjekt å kunne ta direkte handling istedenfor å se tragedien utspille seg før du rekker å slenge en livsgivende trylleformel i hans retning. 

Trylleformlene står nemlig sentralt. 
Ettersom du ikke har anledning til å bære med deg verken livsgivende trylledrikker eller luktesalt for å vekke opp dine falne, er trylleformularene kilden til suksess. 

Selv om du finner påfyll av både helsedrikker og magipåfyll underveis, er det viktig å disponere magipoengene man har til rådighet på en fornuftig måte fordi den har en tendens til å ta slutt når du trenger dem mest. 

Det er imponerende lett å spille sammen med opp til fire venner på Wii eller DS - her kan man virkelig snakke om sømløs sammenføyning. 
Teamet kalles sammen ved et lagringspunkt og er på få sekunder klart for å legge ut på eventyr i fellesskap. 

Litt mer hjernemasse bak følgesvennene i spillet er mer enn velkomment, og spillet gjør seg godt som enkel flerspillerunderholdning. 
Et enkelt chattesystem gjør det mulig å slenge en og annen ferdig- eller selvskrevet kommentar eller instruksjon til dine medspillere hvis du spiller online. 

De dype filosofiske eller politiske samtalene er nok litt tungvinte å gjennomføre, men det er sikkert like greit. 

Har du både Wii og DS og er på utkikk etter litt lettbeint rollespillunderholdning mens du venter på at sol og vår slår inn over landet for fullt, anbefaler jeg uten forbehold å gå for DS-versjonen. 
