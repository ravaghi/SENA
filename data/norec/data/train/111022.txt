TV-anmeldelse:Helt på kornet 

Alle som har gått på skole, eller møtt elever og lærere de siste 50 årene, kan kjenne seg igjen i «Kongsvik ungdomsskole». 
Altså ganske mange. 

Lene Kongsvik Johansens nyfødte TV-univers er en parodisk dokusåpe fra livet på ungdomsskolen. 
Der spiller Kongsvik seks karakterer, tre lærere og tre elever, hvor alle får sitt pass særdeles grundig påskrevet. 

Og har du ikke møtt hver enkelt karakter, har du garantert møtt krysninger av dem. 
Kontaktlæreren Marianne gleder seg til nye pedagogiske utfordringer på ungdomstrinnet, og starter historieundervisningen med et stemningsbilde fra 2. verdenskrig. 
Hun er selvfølgelig kledd i fargerike lag-på-lag-plagg fra Uno, og har en ufravikelig tro på elevenes kunnskapstørst - om man bare møter dem «der de er». 

Den ferske rektoren 
Åsa er glad i «change - yes we can» og visjonære budsjettforslag, og starter med innredningen av sitt eget kontor. 
Engelsklæreren Wenche har blant annet glutenallergi, stråleallergi og whiplash og nærer harmdirrende misunnelse til en kollega med MS-diagnose. 

Emo-eleven André mener matte er noe den vestlige verden har funnet opp for å tjene penger, og ser på livet som en eksamen i smerte. 
Den selvutslettende flinkis-eleven Victoria mumler sjenert fra reguleringen og synes det er rimelig å ta alt gruppearbeidet alene, mens blonde Kine digger sj-lyder og onepiece og ser på seg selv som elevenes naturlige leder. 

Etter mange år med pedagogiske dokuserier om visjonære lærere og utfordrende elever, er det deilig å se en serie som på ingen måte tar skolen på alvor. 

Karakterene treffer, miljøet er ekte og timingen god. 
Det er ikke snakk om gapskratt i hver scene, men en humoristisk helhet med brodd. 

Du ler ikke med disse karakterene, du ler av dem. 
Heldigvis. 

«KONGSVIK UNGDOMSSKOLE»: 
TVNorge, mandager kl. 22.00. 

INGVILL DYBFEST DAHL 
