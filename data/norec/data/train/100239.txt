Tor Espen Aspaas «Mirror Canon»
(2L) 

Musikk av Beethoven, Schönberg, Berg og Webern 

Både Ludwig van Beethoven og trekløveret Schönberg, Berg og Webern var lykkelig uvitende om at de dannet henholdsvis 1. og 2. 
wienerskole. 
Men på denne nye cd-en har Tor Espen Aspaas satt dem opp mot hverandre, og lar dem speile hverandre - og trekker opp linjene mellom dem. 

Det starter med Beethovens siste og monumentale klaversonate nr. 32 i c-moll og avsluttes med Alban Bergs klaversonate nr. 1. Innimellom ligger det sykluser med småstykker for klaver og dels fiolin av Schönberg og Webern. 
Prima materiale, og Aspaas er en glimrende pianist med en helt fantastisk klang: 
Han spiller Beethoven så lekkert og mykt i den langsomme satsen at man nesten skulle tro han håndterte musikk av atskillig lettere kaliber. 

Verkene fra den 2. 
wienerskole pensles ut med en klangbevissthet og nyanseringsevne man kan misunne. 
På denne måten klarer han å stille musikken i samme lys, og dermed skape en musikalsk helhet. 
Et utmerket formkonsept, og en like utmerket gjennomføring av en av Norges fremste pianister. 
