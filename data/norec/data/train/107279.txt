Scum:«Gospel For The Sick» 

(Dogjob/Tuba) 

Supergruppe som fungerer i praksis 

Supergrupper fungerer sjelden i praksis, men her er Scum med medlemmer fra band som Emperor, Turboneger, MindGrinder og amerikanske Amen, som mikser pønk og svartmetal. 

Resultatet heter «Gospel For The Sick» og er et intenst, knallhardt og sylskarpt album. 
Dette er definitivt ikke musikk for sarte ører. 

Amen-sangeren Casey Chaos, gitaristene Samoth og Cosmocrator fra Zyklon (tidligere Emperor) og MindGrinder, bassist Happy Tom fra Turboneger og den gamle Emperor-trommeslageren Faust har svidd av 10 støyende, stygge og slemme låter, hvorav «Truth Won't Be Sold», «Hate The Sane» og tittelsporet virkelig skiller seg ut med et blodig driv, feite riff og et knusende trøkk. 

Scum er tidvis veldig ekstreme. 
Du må simpelthen elske å bli filleristet av brutal lyd for å holde ut lenge med «Gospel For The Sick» i CD-spilleren, men du verden hvor forfriskende det låter. 

ESPEN A. HANSEN 
