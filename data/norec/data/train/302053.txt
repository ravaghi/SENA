Ballerocker med potensproblemer
Danko Jones synger gamle sanger om igjen. 

||| 
ALBUM: 
Det er ingen hemmelighet at brunstrockeren Danko Jones har vunnet sine største slag under varme lyskastere i et svett konsertlokale. 
I albumformat har musikken alltid blitt noe statisk og marginal i spennvidde. 

Der de tidlige platene kvitterte ut velvilje på freidighet og entusiasme, begynner rammeverket å bli farlig morkent på plate nummer seks. 

Det begynner å bli veldig gammelt nytt når Danko Jones messer i vei om «Rock N' Roll Proletariat», eller gir dama det glatte lag i «I Wanna Break Up With You», med de samme gamle tregrepsriffene som fundament. 

Han forsøker å bryte ut av komfortsonen innimellom, og funkmarinerte «Full of Regret», som forøvrig høres ut som den er smidd over Deep Purples «You Fool No One», må kalles en vellykket avsporing. 

Det samme kan sies om den mer melodiorinterte «Had Enough». 

Men i sum blir det mye den samme visa om igjen. 
