Israelvis:«The Israelvis Effect» 

(Kong Tiki/Playground) 

Uforutsigbare veteraner i comeback-humør. 

Snart ni år har gått siden «Eurosis», men trønderne Israelvis er lett gjenkjennelige, om enn noe mindre eksperimentelle enn ved forrige korsvei. 
«The Israelvis Effect» er et intelligent rock-album, som stadig serverer lytteren nye utfordringer gjennom låter som langt fra er A4. 
Uttrykket har fremdeles mye av pønkens energi, og er som vanlig knugende, men hypnotisk («Leave It Alone», «Drop», «Confess To A Stranger» - kanskje deres beste låt noensinne) med Viggo Mastads lett sløve, men oppmerksomhetslokkende vokal i front. 
Dette er neppe et album som vil velte verdens hitlister, men det er uansett et hyggelig gjenhør med sentrale undergrunnshelter fra Rock-Norges tidlige nittitall. 
