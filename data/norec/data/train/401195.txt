Sam Smith holder seg på trygg grunn på sitt andre album
Monotont følelsesliv fra en talentfull musiker. 

Sam Smith fikk en knallstart på karrièren da han deltok på Disclosures single «Latch» i 2012. 
Oppmerksomheten bygde seg opp til albumdebuten to år senere, som ble en umiddelbar salgssuksess. 

Etter en slik begynnelse kan det være vanskelig å vite hvor man skal fortsette, selv med et sterkt apparat i ryggen. 

På sitt andre album har Smith valgt å holde seg på trygg grunn musikalsk og dykker videre ned i sitt såre univers. 

Hør albumets sterke sistespor her: 

Stemme og tekst i sentrum 

Dette er med andre ord sjarmerende musikk, strippet ned til en sjelfull essens. 
Arrangementene er enkle, en popfiltrert versjon av soul som det er lett å like, uten at den stikker seg nevneverdig ut. 

I tillegg flørtes det mye med gospelsang, noe vi kunne høre allerede på den fengende singelen «Pray» som kom for en måneds tid siden. 
Her bygger et ensomt piano og avmålte trommer en tradisjonell bakgrunn, som lar Smiths stemmeprakt få utfolde seg, før strykere og et massivt kor slutter seg til og løfter låten. 
Den får æren av å avslutte albumet, som en slags siste utblåsning. 

For det er Smiths stemme og tekstunivers som står i sentrum. 
Vokalen hans er sterk og fleksibel. 
De følsomme tekstene underbygges av intensiteten i fremførelsen. 
Den unge sangeren maler gode bilder av sin egen sinnstilstand, som i likhet med debuten dreier seg rundt tapt kjærlighet, usikkerhet, og ærlige observasjoner om egen identitet. 

Et av de sterkeste øyeblikkene i så måte er «HIM», hvor Smith tilsynelatende synger direkte til sin gud, og ber om forståelse for at han elsker en mann han ikke kan klare seg uten. 

Spiller på samme streng 

Musikken blir her en funksjonell garnityr. 
Den bygger opp under stemningen, men befinner seg for det meste i bakgrunnen. 
Det fungerer relativt bra, spesielt på låter som «Midnight Train», hvor den stødige grooven nærmest bringer frem minner om å stirre ut vinduet på et nattog. 

Allikevel kan det iblant føles som om det er litt vel lite kjøtt på det metaforiske benet. 
Det føles tidvis litt tomt og uoriginalt, sett bort fra hovedpersonens prestasjon. 

Albumet er gjennomgående avslappet, men plukker opp energi der det passer seg. 
Det spilles mye på den samme strengen – de fleste sporene er melankolske ballader, med et par friskere innslag for å unngå total monotoni. 

Typiske akkordprogresjoner på piano bygger seg opp til en følsom forløsning. 
I lengden føles det lite variert, selv om det er en formel som fungerer. 

Smith har åpenbart et talent, og noen av låtene er medrivende. 
Men som helhet kunne albumet gjerne turt å bevege seg lenger vekk fra suksessformelen. 
