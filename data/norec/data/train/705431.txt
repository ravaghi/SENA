For kort, for grunn, for dum
«The Dark Tower» etterlater et ubehagelig inntrykk av at noen har gjort en kjempeinnsats for å skusle bort en god mulighet. 

Dark Tower 

Sjanger: 
Fantasy / Grøsser /Sci-Fi 

Skuespillere: 
Idris Elba, Matthew McConaughey, Katheryn Winnick, Jackie Earle Haley 

Regi: 
Nikolaj Arcel 

Aldersgrense: 
12 år 

Dette er en av de filmene hvor du aner kontorene av en spennende historie og et fascinerende mytologisk univers, men hvor ivrige klippere har barbert bort alt som kunne ligne substans og dybde. 
I stedet haster den danske regissøren Nikolaj Arcel igjennom handlingen på en så skjødesløs måte at det er vanskelig å opparbeide noen som helst følelser for noen av de involverte. 
Muligens med unntak av Idris Elbas rollefigur Roland, men det skyldes utelukkende Elbas fabelaktige skuespillertalent. 

I den innledende scenen får vi vite at et stort tårn i midten av universet er det eneste som beskytter vår verden fra onde krefter. 
Dette kan bare ødelegges av uskyldige barns tanker, derfor kidnapper apparatet rundt sjefsskurken Walter (Matthew McConaughey) barn som han bruker til å angripe tårnet. 

Men selv om tårnet som har navngitt både filmen og bokserien den er basert på, er premisset for hele handlingen, forblir det en uklar statist som verken forklares eller utforskes. 
Det blir for dumt på så mange måter. 

Vår helt i denne historien er av den helt klassiske typen, en upopulær 14 år gammel gutt som i dette tilfellet plages av livaktige drømmer med handling hentet fra Walters fryktelige eksperimentfabrikk. 
Gjennom en rotete innledning blir både vi og etter hvert 14-årige Jake klar over at han er den Utvalgte som både kan redde og ødelegge verden. 
Han slår seg sammen med einstøingen Roland og sammen prøver de å finne en metode for å bekjempe superskurken en gang for alle. 
Sistnevnte framstår som en eplekjekk slesking som antakelig kunne vært langt skumlere hadde vi fått vite mer om ham - men som med så mye annet ved denne filmen, beveger Arcel seg bare på overflaten og forteller oss lite og ingenting om motivasjonen til mannen som prøver å utslette verden, annet enn at han vil ha makt. 
Selv ikke utmerkede McConaughey klarer å gjøre ham til mer enn en karikert fjonball. 

Stephen Kings bokserie som filmen er basert på teller åtte bind, så det er forståelig at handlingen framstår som komprimert, men da burde man heller satset på en serie av filmer. 
Om dette allerede er tanken, vites ikke, men om det er sånn, er det bare enda mer uforståelig at åpningen framstår som så overlesset og overfladisk. 
