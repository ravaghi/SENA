Supergolf!
«Tiger Woods»-serien har vært solid og meget populær i mange år, men 09-utgaven er på det nærmeste komplett. 

Skjønt - det er farlig å bruke et ord som komplett. 
Det kan alltid være flere baner, flere golfere, og flere muligheter. 
Men du verden - her er det uansett veldig, veldig mye å boltre seg i. 
Dessuten er det vakkert pakket inn med flott grafikk og delikate menyer. 

Jeg har opparbeidet meg en del rutine fra tidligere Tiger Woods-utgaver, og da er det ekstra enkelt å sette seg inn i spillet. 
Endringene fra tidligere årganger er nemlig ikke større enn at det aller meste er kjent. 

Først gjaldt det å få lastet inn et bilde av meg selv, gjøre musklene litt mer fremtredende, få justert hårfestet litt ned og vips var en virtuell utgave av meg selv klar for PGA-touren. 

Men først var det duket for mitt første møte med super-trener Hank Haney (som har trent både Tiger Woods og Mark O'Meara). 
Han er nemlig din personlige trener i spillet, og du må vise hva du kan for ham før du slipper til på banen. 

Det du presterer gir deg verdier i kategoriene «power», «accuracy», «short game» og «putting». 
Disse verdiene varierer opp og ikke minst ned etter hvordan du presterer ute på banen. 

Anmeldelsen fortsetter under bildet 

Med andre ord - hvis du har en runde der du putter elendig så får det faktisk også konsekvenser for ferdighetene til golferen din. 
Men du får muligheten til å rette opp noe av elendigheten, for 
Hank plukker ut elementer fra spillet ditt og driller deg på det du kan bli bedre på. 
Det kan bli litt ensformig, men det er først og fremst god trening og gir en god progresjon i spillet. 

Blir du lei av Hank er det for øvrig bare å hoppe over ham, men å slurve med treningen kan få konsekvenser - du er advart. 

Noe annet som er nytt i denne utgaven, er at du får en grafisk fremstilling av hvordan svingen din er på hvert eneste slag. 
«Tiger Woods 08» var preget av en overfølsom sving, som ødela mye av spillopplevelsen for ganske mange. 

Dette er nå rettet opp, og i tillegg kan du faktisk nå justere køllene dine slik at du kompenserer for eventuelle uregelmessigheter i svingen din. 
En detalj man egentlig ikke trenger å bry seg så mye om, men for hardcore golfentusiaster er den helt sikkert nyttig. 

Hva grafikken angår - jeg blir som regel lynende forbannet av å slå ballen i vannet, men det hjelper litt på at vannet i «Tiger Woods 09» er skremmende vakkert - faktisk såpass at det er fristende å hoppe uti... 

Det er vrient å finne noe negativt å si om spillet, men det må nevnes at de to nye ekspertkommentatorene har litt å gå på hva engasjement angår. 
Den mannlige kommentatoren minner faktisk ganske så mye om den ikke altfor sprudlende Tussi i Hundremeterskogen. 

Som nevnt er det nok av utfordringer i spillet, men for de som har spilt en del av tidligere vil jeg anbefale å gå rimelig kjapt på den tøffeste vanskelighetsgraden for å få en skikkelig utfordring. 
Da kan du ikke styre ballen i luften etter at du har slått, og du får heller ikke en forhåndsvisning av ballbanen når du skal putte. 
Men det gjør det ekstra gledelig når du først begynner å mestre det hele. 

Tiger Woods-spillene har alltid vært en sikker vinner når man spiller flere sammen, og slik er det fortsatt. 
Men nå er det også en rekke forskjellige online-muligheter. 

Nytt av året er «stroke simultaneous» der opptil fire spillere kan gå samtidig og slå samtidig. 
Du ser hvordan de andre gjør det i form av fargestriper. 
Det er både stressende og morsomt, og ikke minst sparer du tid ved at du slipper å se på alle de andre golferne. 
Med andre ord en gledelig nyhet. 

Jeg har aldri vært ute på en golfbane, og det er langt ifra min favorittidrett, men dette spillet er rett og slett herlig. 
Etter ganske mange år som anmelder av sportsspill deler jeg herved ut terningkast seks for første gang - det har du fortjent Tiger Woods! 

PS: 
Det er kun PS3-versjonen (som skal være mer eller mindre prikk lik 360-versjonen) som er testet. 
Spillet er også ute i andre versjoner til PS2, Wii og PSP. 

Video fra PS3- og 360-versjonen av spillet «Tiger Woods PGA Tour 09». 
