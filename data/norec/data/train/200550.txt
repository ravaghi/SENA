TEST:Dremel Trio 

Den er tre maskiner i en - men hvilke? 

Dremel er kjent for sine små maskiner, som kan gjøre mange forskjellige ting med det rette tilbehøret. 
Det finnes freser og bor, slipeskiver og tromler, sager og børster - for små jobber er de midt i blinken. 

Men på noen områder blir maskinen i minste laget, og selve konstruksjonen blir mindre hensiktsmessig. 
Spesielt gjelder dette når du skal jobbe med flate gjenstander, som plater og lister av forskjellig slag. 

Derfor har Dremel kommet med en helt ny maskin: 

Dremel Trio 

Dette er en større og kraftigere maskin med tre spesialområder, derfor navnet. 
Den ser ut som en mellomting mellom en stikksag og en overfres, og det er ingen tilfeldighet. 
Den gjør begge deler, men i stedet for et sagblad som går opp og ned har den et spesialverktøy som lar deg sage på frihånd, i alle retninger. 
I tillegg kan den frese og pusse, med mer tradisjonelle verktøy som freser og slipetromler - altså tre funksjoner i samme maskin. 

I bunn og grunn er maskinen en overfres, men med denne utformingen kan du føre den med én hånd, som en stikksag eller pussemaskin. 

Sålen har et glidebelegg som er skånsomt mot arbeidsstykket. 

Verktøy 

Verktøyet fester du i en spennhylse, akkurat som på en vanlig Dremel, men det er en viktig forskjell: 
Diameteren på verktøyet er 3/16" altså 4,8 mm. 
Dermed kan du ikke bruke verktøy som passer til en vanlig Dremel, som har diameter på 1/8" (3,2mm) og heller ikke verktøy for vanlige overfreser som er 1/4" eller større. 

I settet følger det med en roterende sag, en sporfres og en slipetrommel med et utvalg sandpapir. 

Det finnes også flere verktøy for bearbeiding av andre materialer og freser for andre profiler. 

I bruk 

Vi sjekket først hvordan den klarte å sage i tynn kryssfinér. 
Det klarte den med glans, og det var svært enkelt å jobbe på frihånd i alle retninger. 

I tykkere trematerialer går det tyngre, avhengig av tetthet, men når man lar maskinen og skjæreverktøyet gjøre jobben og ikke presser, kommer den seg fint gjennom selv ganske tøffe utfordringer med litt tolmodighet. 

Plastmaterialer er alltid en utfordring, med for høy rotasjonshastighet smelter plasten. 
Vannkjøling av snittet og moderat hastighet er derfor helt nødvendig (dette gjelder jo uansett maskintype). 

Pussing og forming av kanter med slipetrommelen fungerer storartet. 
Det er ellers ikke så lett å få til vinkelrette kanter med en vanlig Dremel eller andre vanlige verktøy. 

At man kan jobbe med moderat rotasjonshastighet er også her svært viktig, for å unngå å svi treverket. 

Det følger også med justerbar avstandsskinne som også kan brukes til saging/fresing av sirkler. 

Med et enkelt håndgrep kan håndtaket vinkles slik at det står rett opp. 
Det er praktisk hvis du f.eks. jobber mot en vegg. 

Dremel Trio leveres i en praktisk plastkoffert. 

Konklusjon 

Maskinen er en mellomting mellom en vanlig Dremel og en liten overfres, både i styrke og i utførelse. 
Den er ikke så allsidig som en Dremel, men klarer flere jobber enn en overfres. 

Den er også en god erstatning for stikksag når du skal sage/frese på frihånd, men er materialet for tykt og/eller for hardt kan det være en utfordring. 

Dette er først og fremst et hobbyverktøy for de kreative, men den kan være svært nyttig i sitasjoner hvor det dukker opp spesielle utfordinger. 
Og det gjør det alltid når man pusser opp eller reparerer. 
Man kan jo aldri få for mye verktøy :-) 
