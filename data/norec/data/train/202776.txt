Tony Hawk's Underground
Nok en gang er skateboardveteranen tilbake, i et spill som for det meste er mer av det samme, men som også har noen nye elementer. 
Men er nyhetene verdt pengene? 

Tony Hawk-serien har uten tvil blitt en relativt typisk sportserie, med nye utgaver hver høst. 
Forskjellene spillene i mellom har heller ikke vært dramatisk store, og det er heller ikke tilfellet i år, til tross for at navnet er forandret. 
Det er nemlig ikke Tony Hawk 5 vi snakker om her, men Tony Hawk's Underground. 
Altså en slemmere, mer jordnær fremstilling av skateboardsporten. 

LES OGSÅ: 

Gjør det selv 

Mye av mekanikken er forskjellig i årets utgave, men likevel føles det hele som et klassisk Tony Hawk-spill. 
Det som er nytt er at du kan faktisk gå av brettet og bevege deg til fots, klatre og hoppe. 
Det er nødvendig for å utføre en del av oppdragene. 
Ikke nok med det - noen steder kreves det faktisk at du kjører bil. 
Men først og fremst er det naturligvis brettet som gjelder, og her er kontrollen omtrent som før, så alle Tony Hawk-veteraner kommer til å føle seg umiddelbart hjemme. 

Grunnen til at deler av spillet foregår uten skateboard er den nye historiemodusen. 
Denne er nemlig blitt vesentlig bygd ut, og ideen er at du er en navnløs skater som er ute etter å bli berømt. 
Du kan derfor i stor grad bestemme hvordan skateren din kommer til å se ut, og i PlayStation 2-versjonen kan du til og med laste ned ditt eget ansikt og plassere det på skateren din. 
Som i de tidligere spillene må du gjennom en rekke brett, som i denne omgang er enda større og kompliserte enn før. 
Det er også derfor det er nyttig å kunne gå til fots og klatre - mange av de heftigste plassene å trikse på er plassert på steder du ellers ikke ville kommet deg til. 

På hvert brett er det altså en rekke oppdrag du må utføre, og disse får du fra diverse personligheter som står rundt omkring på brettene. 
Dette er kjent og kjær Tony Hawk-spillbarhet, som altså er noe videreført fordi du kan løpe og kjøre. 
Kjøringen føles for øvrig ganske unødvendig og lite gjennomført, men det er sikkert greit med litt variasjon en gang i blant. 

De fleste med Tony Hawk-erfaring vil raskt kjenne seg igjen og nyte dette spillet. 
Spørsmålet er hvorvidt de nye elementene ødelegger for veteranene - vi synes i alle fall at bilkjøringen er småkjedelig, men det å kunne gå av brettet er definitivt en kul mulighet. 
Det er selvsagt også en del nye triks du kan utføre. 

Du kan også designe dine triks og baner, som seg hør og bør i et Tony Hawk-spill. 

Ikke på nett 

Det som irriterer oss er at den etter sigende glimrende online-modusen kun er tilgjengelig for PlayStation 2-spillere, mens XBox- og GameCube-eiere må holde seg til singleplayerdelen. 
Og de får heller ikke muligheten til å legge inn eget ansikt. 
Det er synd, men enkeltspillermodusen er definitivt stor og givende - så det er mer enn nok spillbarhet uansett. 

Grafisk ligner THUG på de tidligere Tony Hawk-spillene, men med litt skarpere teksturer og nye animasjoner. 
Det er klart at grafikkmotoren begynner å bli gammel, og vi kunne godt tenkt oss en skikkelig oppdatering til neste års spill. 
Lyden er derimot meget bra, som vanlig, med imponerende soundtrack som inkluderer flere hardtslående og populære låter. 

Tony Hawk's Underground er mer av det samme, med noen elementer som gjør opplevelsen mer spennende. 
Men det er absolutt ikke negativt ment, for THUG er mer gjennomført og solid enn noensinne, og inntrykket vi sitter igjen med er at det uten tvil er den beste Tony Hawk-utgaven hittil. 
Derfor anbefaler vi spillet både til hardcore-fans og nybegynnere, for dette er god underholdning. 
Men neste år vil vi se mer nyheter! 
