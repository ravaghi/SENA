Knallhardt skyts
De er prinser av Sarajevo og tro og enige til Dovre faller. 
Låten «Prinser av Sarajevo» plasserer seg elegant på toppnivået av det Honningbarna har levert så langt. 
Borgerskapets utakknemlige sønner er tilbake. 
Med knallhardt skyts og med seks nye, sterke låter der det lengste er tittelkuttet. 
Det tikker inn på to minutter og 40 sekunder. 
«Vi kunne sikkert rocka middelklassedrømman, ryddig i sømman . 
Men vi forblir de utakknemlige sønnan», synger Edvard Valberg på «Prinser av Sarajevo». 
Videoen til låten har de spilt inn i krigsherjede Afghanistan. 
Det lukter også kuler og krutt av «Støy støy overalt», med en verbal innledning av den nå avdøde amerikaneren, Bob Munden, som regnes som tidenes raskeste gunslinger. 

Dette punkefyrverkerie t av en EP på et kvarter har flere bitende og offensive tekster, slik som på «Icaros hykler» og «Vi kliner». 
Honningbarna er proppet av selvtillit og pønkeglød. 
For mange betyr det ikke så mye om man forstår tekstene eller ikke så lenge energien, trykket og tempoet er så høyt. 

EP’en slippes digitalt og som USB-stick . 
Den kunne ha vært fylt med noe mer, noen flere låter. 
Men det vi får er i alle fall forrykende punkrock hinsides det meste og de fleste vi kan sammenligne dem med. 
Likevel er nok Honningbarna først og fremst et liveband og ikke et band som passer i en USB. 
