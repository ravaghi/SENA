22" Asus VW222
Blar du opp litt mer enn minstepris får du en 22" LCD bredskjerm med litt flere finesser. 
Vi har testet. 

PCene som deltok i vårt utvalg for kåring av Beste PC-tilbud i februar blir levert med 22-tommers skjermer i bredformat, bortsett fra Mamoz, som nøyde seg med en 20-tommer. 
Alle har oppløsning på 1680 x 1050 punkter. 

LES OGSÅ: 

Av de 7 med 22-tommers skjermer finner vi tre som alle har valgt VW222 fra Asus. 
Av disse tre er det to som har blitt stemt inn til fysisk test på vår testlab. 
Derfor spanderer vi en egen test på denne skjermen. 

Egenskaper 

Som alle de andre i denne prisklassen har skjermen et TN-panel og chassis og fot i ganske enkel utførelse. 
Rammen er sort og blank på yttersidene, men både skjermflaten og rammen som vender mot brukeren er matte. 
En sølvfarget list som går over i betjeningsknappene bryter opp designet på en diskret måte. 

Foten er rund og gir ingen justeringsmuligheter bortsett fra å kunne vippe skjermen forover og bakover. 

Høyden fra bordflaten opp til underkanten av LCD-panelet er ca 10cm når skjermen er vinklet litt bakover, dette er helt kurant. 

Tilkoblinger 

Skjermen har tilkoblinger både for VGA og DVI med HDCP. 
Det er også inngang til de innebygde høyttalerne, de sitter montert øverst bak på skjermen. 
Best lyd får du derfor når du står opp og ser ned på skjermen... 
Til bakgrunnsradio er de ok, men ikke noe mer. 

Skjermen har intern strømforsyning. 

Bildekvalitet 

Mange lurer på hva slags skjerm de skal kjøpe, men i virkeligheten er skjermer i samme prisklasse, med samme spesifikasjoner og basisteknologi, mer like enn de er forskjellige. 
Grunnen til dette er at det er mange skjermprodusenter, men stort sett bare 3 produsenter av selve LCD-panelene. 
Den samme teknikken har også de samme styrker og svakheter og det er ikke lenger så stor forskjell på hvordan styringen av skjermene foregår, alle har lært seg de samme triksene. 

Disse går ut på å tweake responstiden ved å øke signalstyrken i overgangsperioder mellom intensitetsgrader, dette senker responstiden. 
De rimelige TN-panelene har dessuten bare 6-bits fargeoppløsning, noe som setter iboende begrensninger i fargedynamikken. 
Dette kan man ikke gjøre så mye med, derfor vil rimelige TN-skjermer aldri være like riktige i fargene som dyrere skjermer med S-PVA eller S-IPS LCD-paneler. 

Men disse forskjellene er ikke lette å se for et utrent øye hvis man ikke har noe å sammenligne med. 
Setter man to skjermer med forskjelige LCD-panelteknologi ved siden av hverandre er det ikke vanskelig å se forskjell. 

Skjermen har flere ferdig innstillinger som man kan velge med knappen merket S på fronten. 
Her kan du velge mellom forskjellige intensiteter og fargebalanse som egner seg for forskjellige bruksområder: 
Standard Mode, Theater, Game, Night View og Scenery er valgene - det er fritt fram. 
Standard Mode er klart den som gir den mest korrekte balansen, men de andre kan ha noe for seg i forskjellige situasjoner. 
På samme måte som rock, pop, og klassisk-innstillingene på en del lyd-produkter. 

For de fleste bruksområder hvor man sitter i sin favorittstilling foran sin egen PC er det heller ikke noe stort problem. 
Det er bare ved kritisk bildebehandling dette kan bli problematisk, de fleste er fornøyd med nye LCD-skjermer både til spill, hjemmekontor og annen husbruk. 

Problemet i praksis med TN-skjermer er først og fremst betraktningsvinkelen. 
Du kan sitte og se på et portrett av barnet ditt i fullskjerm og alt ser strålende ut, mens for din bedre halvdel som står ved siden av deg og ser ned på skjermen ser barnet ut som det ikke har vært ute i frisk luft på flere uker... 

Men Asus VW222 er verken verre eller bedre enn sine konkurrenter på dette området. 
Løsningen er å betale dobbelt så mye for en skjerm eller justere betraktningsvinkelen på skjermen og/eller personer som står og ser på skjermen. 

Responstiden er oppgitt til 2 millisekunder, og etterslep er ikke merkbart, og det var heller ikke noen problemer med lyslekkasje fra kantene i mørke partier. 

Dessverre fant vi en død piksel, som befant seg omtrent midt på skjermen og 1/5 del av bredden fra venstre bildekant. 
Den var godt synlig, særlig når man først har blitt oppmerksom på den. 

Konklusjon 

Asus VW222 er en typisk 22-tommer LC, som fungerer fint både til spill og husbruk. 
Den har en stor og behagelig skjermflate, helt grei betjening og en design som ikke er noe å skamme seg over i de fleste hjem. 
