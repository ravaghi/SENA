Nokia Lumia 735
Med et frontkamera på 5 megapiksler prøver Nokia å fri til selfie-generasjonen. 
Hvor godt lykkes de? 

Ikke alle ønsker å bruke 5.000 kroner på en ny smarttelefon. 
Synes du 2.000 kroner er mer enn nok, bør nye Nokia Lumia 735 være en het kandidat; enten til deg selv, eller kanskje en sønn eller datter i familien. 

Telefonen, som antagelig blir en av de siste som vil bære Nokia-merkenavnet, markedsføres som den ultimate selfie-telefonen takket være et 5MP-frontkamera med vidvinkellinse. 
De andre viktigste egenskapene er at den har en 4,7 tommers skjerm og støtter 4G. 

Veiledende utsalgspris ved lansering var 2.295 kroner, men vi ser allerede at den har falt til 1.695 kroner i de rimeligste nettbutikkene. 
For de pengene får man etter vår mening en hel del. 

Ser ut som en Lumia 

Lumia 735 har den etter hvert gjenkjennelige Lumia-designen: rektangulær, i fargerik plast. 
Vår testmodell var i en sterk grønn, og den finnes også i oransje, mørkegrå og hvit. 
Selv synes vi den ser kul ut, men det er delte meninger om det i redaksjonen. 

Nokia-telefonen er definitivt en plasttelefon. 
Til tross for at den ser massiv ut, er den lett å holde og ligger ganske behagelig i hendene også, takket være de avrundede sidene og at plastoverflaten er matt. 

«Som laget for selfies» 

Det siste året har mobilprodusentene ikke snakket om annet enn selfies. 
For omtrent hver nye telefon lansert, får vi høre at dette er den ultimate telefonen til det formål. 
Lumia 735 er intet inntak. 

Faktisk hevder Microsoft at det er «den første smarttelefonen som er laget for selfies og Skype-videosamtaler». 

Lumia 735 har altså et 5MP-frontkamera med blenderåpning f/2.4, noe som er høyere oppløsning enn på veldig mange andre mobiler, også toppmodeller. 
Det har også et vidvinkel-objektiv (~24mm), som sørger for at du får plass til enda mer i bildet. 

Selv om Nokia-telefonen fanger mer i bredden og bildet blir ganske skarpt, blir det også tydelig mørkere enn vi er vant til. 
Resultatet vil naturligvis variere etter lysforhold, men vi synes at det jevnt over sliter med dynamikken. 

Som på de fleste andre telefoner er det heller ikke mulig å velge fokuspunkt på frontkameraet, og man får heller ikke valgt punkt for lysmåling. 
Frontkameraet har heller ingen blits som kan hjelpe oss, slik vi så forleden dag på danske Lumigon T2 HD. 

Kameraet på baksiden er for øvrig et 6,7MP-kamera med vidvinkel (~26mm) og f/1.9 blenderåpning. 
Det slipper derfor inn cirka 60 prosent mer lys enn frontkameraet, men bildekvaliteten er ikke stort mer enn akseptabel. 
Se et par eksempler i bildegalleriet under: 

Lite innebygd lagringsplass 

Som med mange andre mobiler i den lavere prisklassen, er bakdekselet avtagbart. 
Batteriet er dermed utskiftbart slik at du kan ha et ekstra i bakhånd, selv om vår erfaring er at de færreste benytter seg av denne muligheten. 

Det gjør det også mulig å sette i et ekstra minnekort på opptil 128 GB. 

Det vil du antagelig trenge, for du får bare 8GB innebygd lagringsplass. 
Da vi hadde installert det vi trengte av apper, rundt 30 stykker, var det så å si fullt, og lite plass igjen til bilder og annet innhold. 

I motsetning til mange Android-mobiler, har Windows Phone gledelig nok ingen begrensninger på lagring av apper på minnekort. 
Dette er imidlertid noe Google ser ut til å gjøre noe med i neste utgave av Android; v5.0 Lollipop. 

Ikke full HD-skjerm 

Den 4,7 tommer store skjermen er ikke i full HD, men oppløsningen på 1280x720 piksler og en pikseltetthet på 312ppi er høyst akseptabel på en mobil i denne prisklassen. 

Ser vi nærme nok, kan vi se at ting ser litt kornete ut, men på vanlig avstand er det mer enn skarpt nok for folk flest. 

Siden skjermen er av typen AMOLED, er det som skal være svart, svart, mens fargene blir veldig sterke. 
Noen synes det kan bli for mye, men det fungerer bra med brukergrensesnittet til Windows Phone. 

Kurant ytelse 

Lumia 735 har samme prosessor og like mye som HTC Desire 610 og LG G2 Mini, og like mye arbeidsminne (RAM). 
Det er helt kurante spesifikasjoner til et produkt i denne prisklassen, men langt svakere enn de kraftigste mobilene. 

Stort sett er vi fornøyde med hva Lumia 735 presterer. 
Vårt inntrykk er at Windows Phone er et mer lettkjørt operativsystem som kjører bedre på svakere spesifikasjoner enn tilsvarende Android-mobiler. 

Det flyter relativt bra i menyer og i nettleseren, men å åpne kameraet eller starte et spill, tar likevel et sekund eller to mer enn på de heftigste toppmodellene, hvor vi er vant med at apper åpner umiddelbart. 

I løpet av testperioden har vi av og til opplevd at det oppstår en forsinkelse når vi trykker på av/på-knappen for å låse opp telefonen, og det står "fortsetter" på skjermen før låseskjermen blir synlig. 
Vi vet ikke hva det skyldes, og vi klarer heller ikke fremprovosere det hver gang. 

Ellers er batteritiden helt grei, telefonen holder hele dagen ut ved normal bruk. 
De innebygde høyttalerne er imidlertid ganske middelmådige. 
Lydkvaliteten ved samtaler er til gjengjeld kurant. 

Ikke en spillmobil 

Selv om Microsoft gjerne vil ha oss til å tro det, er ikke Lumia 735 noen utpreget spillmobil. 
Ikke bare på grunn av ytelsen, men også fordi spillutvalget ikke er i nærheten av like bra som hos konkurrentene. 

«Det bugner over av apper og spill», heter det på promosiden til telefonen. 

Det er en sannhet med store modifikasjoner. 
Windows Phone har i mange år nå blitt kritisert for dårlig apputvalg, og selv om det har blitt bedre, er det fortsatt ikke bra nok. 

Vi tok en sjekk blant topp ti betal- og gratisapper på Apples App Store, og fant kun 8 av 20 på Microsofts Windows Phone Store. 
18 av 20 fantes på Google Play-butikken. 

Vi undersøkte det samme på betal- og gratisspill, og da var bare 4 av 20 titler tilgjengelig på Windows Phone Store, mens vi fant 15 av 20 på Google Play-butikken. 
Vi fant ikke barnefavoritter som Clash of Clans, ei heller Candy Crush. 
Det nye Rovio-spillet Retry er heller ikke å oppdrive. 

Selv ikke Minecraft, som Microsoft nylig kjøpte opp, var å finne til selskapets egen mobilplattform. 

Bytter du fra enten iPhone eller en Android-telefon, må du være klar over at ikke finner alle de samme appene og spillene på en Windows Phone. 
Du finner mye av det viktigste, og tredjepartsløsninger for noe, men langt fra alt. 

Spesielt spillutvalget vil trekke ned for det som skal være målgruppa for Lumia 735, altså den yngre garde. 

Windows Phone 8.1 

Lumia 735 kjører den ikke lenger så nye versjon 8.1 av Windows Phone, som blant annet byr på et varslingssenter og mer kontroll over hjemskjermen, som muligheten til å opprette mapper og legge bakgrunnsbilder på flisene. 

For mange vil Windows Phone være et godt valg, spesielt fordi det er svært brukervennlig. 
Ja, det er annerledes enn konkurrentene, men det er ikke nødvendigvis en dårlig ting. 

Vi setter spesielt pris på hvor bra operativsystemet flyter samt de levende flisene, som viser siste innkommende tekstmelding eller neste kalenderavtale. 
Kartappen synes vi også er god. 

Sensor-funksjonene gjør det lett å følge med på hvor mye datatrafikk som brukes (Datasensor), flytte filer mellom internminnet på telefonen og det eksterne minnekortet (Lagringssensor) eller hvilke apper som sluker mye strøm (Batterisparing). 

Med Microsoft-appen «Helse og trening» kan du bruke mobilen som skritteller, og få informasjonen vist på låseskjermen til enhver tid. 
Så følger også Office-pakken med, riktignok i forenklet utgave. 
Kjekt hvis du trenger å redigere dokumenter på farten. 

Vi skulle fortsatt ønske at innstillingsmenyen var litt mer fornuftig lagt opp, nå er det bare et salig rot. 
For å ikke snakke om app-listen, som du får opp ved å sveipe til høyre på hjemskjermen og kan bli lang som et vondt år. 

Og for å være litt pirkete; hvorfor følger det ikke med en stoppeklokke og timer? 

Konklusjon 

Alt i alt synes vi likevel Nokia Lumia 735 er en ganske fin telefon, med bra skjerm og ytelse prisen tatt i betraktning. 
Med frontkameraet forsøker Microsoft å fri til ungdommen, men i praksis gjør den bare en helt grei jobb. 
Den ultimate selfie-telefonen er det ikke. 

Apputvalget til Windows Phone bekymrer oss fortsatt, særlig på spillfronten, men det er ikke så mye et Lumia 735-problem, men snarere et Windows Phone-problem. 

Microsofts mobiloperativsystem er imidlertid enkelt og lett å bruke, kjører smidig på selv de billige telefonene - og kan derfor være et fint alternativ for unge og ferske smartmobil-eiere. 

Dette er kanskje den beste nye mobilen du får til under 1.700 kroner. 

Nokia Lumia 735 
