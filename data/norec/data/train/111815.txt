The Horrors:«Primary Colours» 

(XL/Playground) 

White Lies-fans, se hit. 
Skal man gyve løs på den dystre, Joy Division-deriverte rocken i disse dager, bør man sannelig ha noen ekstra ess i ermet for å stikke seg ut. 
Der stiller London-kvintetten The Horrors sterkt, og heldigvis ikke bare med sitt tåpelige navn. 

«Primary Colours» er deres andre album, veldig postpunk-korrekt i sitt rufsete uttrykk. 
Den ekstra dimensjonen er en tilnærming til det gotiske svært få greier å formidle troverdig, og de har også lagt til et ekko av Kevin Shields' digre gitarvegg. 
Det sitrer av spenning, og vokalist Faris Badwan har en perfekt stemme til dette, han låter som en ung Ian McCulloch. 

Platen har gode, gammeldagse «cinematiske kvaliteter», og det er vel ikke utenkelig at dét har med valget av produsenter å gjøre: 
Portisheads Geoff Barrow og videoregissør Chris Cunningham. 
Resultatet er betagende så vel som tøft, og du som sto foran scenen under White Lies-konserten på Hove har her en enestående sjanse til å komme deg videre i livet. 

ANBEFALTE KJØP: 
«Three Decades», «Who Can Say», «Do You Remember», «I Only Think Of You» og «Primary Colours». 
