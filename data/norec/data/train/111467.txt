Chris Brown - «Graffiti»
Ber om unnskyldning og kommer seg videre, samtidig. 

Chris Brown er en god vokalist, en rå danser og har vunnet mye på å være en likandes fyr. 
Han er en typisk singelartist, og har gjort suksess med dansbar R&B som på debuten fra 2005. 

Men mye har hendt siden sist. 
Angrepet på ekskjæreste Rihanna i februar har naturlig nok og heldigvis ikke gått upåaktet hen. 
Dette er Browns sjanse til å si det han ikke fikk frem under rettssaken, og overbevise et lass med tidligere fans om at han angrer. 
Han er full av savn og smerte i «So Cold» («Cause she was the only one/And I know I was dead wrong») og den nydelige førstesingelen «Crawl», mens han skylder på omgivelsene i «Famous Girl». 
Han veksler brått mellom defensiv og ydmyk, og er tilbake som skjørtejeger på egotrippene «What I Do» og «Wait». 

Heldigvis for Brown er det ikke nødvendig å være albumartist for å lykkes i dag. 
Her er det noen gjennomførte, gode singler og ellers noen helt uinteressante bidrag. 
Spørsmålet er om disse låtene duger til å holde på fanskaren, da han allerede har noen riper i lakken, for å si det sånn. 

ANBEFALTE KJØP: 
«Crawl», «I Can Transform Ya», «I'll Go» 

SILJE LARSEN BORGAN 
