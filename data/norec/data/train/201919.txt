Asus G73SW
Vi lover deg - denne PC-en gir deg kraft i bøtter og spann. 

Det skulle egentlig bare mangle; når du legger 15.000 kroner på bordet til ny PC bør du få vesentlig mye mer av det meste, i forhold til de av oss som alltid sverger til volumsegmentet (4-6000 kroner). 
Og vi har sagt det mange ganger; er du for eksempel interessert i seriøs spilling MÅ du opp i prisklasse, det er ingen vits i å spørre en gang hvis du har stramt budsjett. 

Råtass 

Og det er nettopp den kjøpesterke gruppen Asus vil nå med sin G73S-serie. 
PC-ene i denne serien har et litt brutalt utseende, omtrent så langt fra en rosa mini-PC som det går an å komme. 
Og modellen vi har sett på er definitivt ingen mini, verken fysisk eller funksjonelt. 

Her er noen av de viktigste egenskapene: 

Fullt navn: 
Asus G73SW 17,3" LED-baklyst, matt skjerm, 1920 x 1080 piksler (full HD) 
Skjermen støtter 120 Hz og 3D-visning Intel Core i7-2630QM prosessor (4-kjernet Sandy Bridge) Nvidia Geforce GTX 460 grafikkort, 1,5 GB GDDR5 8 GB DDR3-minne 2 x 500 GB harddisker, hybrid SSD/HDD DVD-brenner for alle formater Minnekortleser HDMI/VGA-utganger 4x USB-porter, hvorav én USB 3.0 Gigabit LAN Webkamera (2 megapiksler) Innebygde 2.1-høyttalere 8-cellers li-ion-batteri, 5200 mAh Windows Home Premium 64 bits Størrelse: 41,5 x 32 x 5,7 cm Vekt: 3,9 kg Ca-pris: 
14.995 kroner inkl mva 

Spesifikasjonsmessig er dette noe av det råeste vi har vært borti, det eneste vi savner er en Blu-ray-spiller. 
Merk at Sandy Bridge-baserte maskiner nå endelig er på vei tilbake i butikkene etter at Intel tidligere i år kalte alle hovedkort tilbake på grunn av en feil i brikkesettet. 

Det er ingen tvil om hvem Asus ønsker å nå her. 
Designen har et rått og kraftfull uttrykk, den formelig oser av testosteron. 
Maskinen er likevel mer anonym i utformingen enn maskinene fra Alienware som har spesialisert seg på PC-er for gamere. 

Overflaten er svart og gumiert, og tåler således fingeravtrykk langt bedre enn sine blanke artsfrender. 
Alle tilkoblingspunktene sitter på sidene. 
Kanskje en stor maskin som denne, som stort sett vil bli brukt stasjonært, burde hatt lyd- og strømuttak i bakkant? 
Vi tror flere enn oss synes at det ville vært enda mer ryddig. 

God ergonomi 

Men ingen spiller hele tiden, og da er det jo greit å vite at maskinen har et stort, godt og responsivt tastatur av typen der hver tast omkranses av tastaturplaten. 
Tastene er faste og avgir svært lite støy under skriving. 
Det er en liten svikt i platen når du trykker hardt på midten, men ikke nok til at det svekker tilliten til kvaliteten. 

Det numeriske tastaturet har litt mindre taster, selv om det er flere centimetre med plass på sidene. 
Litt rart kanskje, men hvilken gamer bryr seg? 

Pekeplaten har en matt overflate og to separate knapper helt adskilt fra denne. 
Totalen er etter vår mening nær perfekt. 
Asus har rett og slett hatt et hav av plass å ta av, og det har ført til langt bedre ergonomi enn på mange mindre maskiner. 

Magnifique 3D-skjerm 

17" og full HD, 1920 x 1080 piksler, og matt overflate. 
Etter vår mening en ideell oppløsning for denne skjermstørrelsen, og matt overflate oppleves under mange lysforhold som en befrielse i forhold til de blank som råder markedet. 

Asus har imidlertid justert opp skriftsstørrelsen til 125%, noe som etter vår mening er en unødvendig tilpasning for de fleste. 
Dette er imidlertid enkelt å justere. 

Dette er altså en bærbar PC med 3D-skjerm. 
Det betyr ikke at bildet kun fungerer med 3D-visning, men den har muligheten for det - takket være et 120 Hz-panel og medfølgende aktive briller. 

3D-funksjonen aktiveres ved hjelp av en egen hurtigknapp øverst til venstre for tastaturet, og krever i tillegg spill og programmer som er forberedt for 3D. 
CinePlayer fra Roxio følger med, og denne har muligheten til å spille av filmer i 3D. 3D Vision Photo Viewer byr på en funksjon for å gjøre vanlige 2D-bilder om til 3D, men den virkelig gode opplevelsen får du først når materialet er tilpasset. 

Da får du ikke bare følelsen av en dybde i bildet, men også at elementer stikker ut av skjermen. 
Absolutt fascinerende, og kanskje aller mest spennende for spillentusiaster. 

God spillytelse 

Vi testet med Call of Duty Black Ops, Left 4 Dead 2 og Half-LIfe 2 Episode 2, og kan melde om at den generelle spillytelsen er meget bra (ingen overraskelse, egentlig). 
Selv i full HD-oppløsning og med alle detaljer skrudd på gikk alt silkemykt og fint 95% av tiden, men vi opplevde litt hakking i de aller mest krevende scenene i Black Ops. 

Og det tar oss over i neste del av denne testen, der vi går ytelsen nærmere i sømmene. 
Først en titt på Windows 7 sin innebygde ytelsesinformasjon, Windows Opplevelsesindeks, skalaen går fra 1 til 7,9: 

Asus G73S slår alle tidligere maskiner vi har testet her. 
I tabellen har vi sammenlignet med det nærmeste vi har vært så langt, en annen sylfersk Sandy Bridge-maskin, Multicom Compal PBL21 - som med en prislapp som ligger langt under faktisk byr på ganske sammenlignbar ytelse, ifølge Windows. 
Grafikken ser imidlertid ut til å ligge et hestehode foran. 

PCMark Vantage går imidlertid dypere til verks, og her er forskjellene langt mer synlige - både på gaming og diskytelse. 
Asus-en har som vi allerede har nevnt hybride SSD/HDD-disker, og det merkes: 

Dette gir et ganske så annerledes bilde enn Windows interne målinger, spesielt ser vi dette på gaming- og harddisk-ytelsen, som taler til Asus sin fordel. 

Hvordan er så prosessor- og grafikkytelsen sammenlignet mot hva du ellers finner i 10-15.000-klassen? 
Vi har brukt ytelsesmålingene til Passmark Performance Test som grunnlag: 

Dette illustrerer først og fremst at siste generasjon prossorer ligger langt over hva angår ytelse sammenlignet med forrige generasjon - uten at prisen nødvendigvi er høyere. 

Nvidia Geforce GTX 460 er dessuten en meget potent grafikkløsning. 
Her er hva du får på andre maskiner i samme prisklasse: 

Støyer ikke 

Uansett hvordan man vrir og vender på det er det ingen tvil om at PC-en ytelsesmessig ligger helt i toppskiktet i denne prisklassen. 

Betyr det at den bråker? 
Nei. 
Asus har laget et meget effektivt system som leder varme fra prosessor, harddisker og grafikkort bort fra maskinen. 
Det er vifter som går kontinuerlig, men de er meget støysvake, også under ganske tung belastning. 
Støy og varmeutvikling er definitivt ikke et problem, så langt vi har kunnet måle. 

Hva så med batterilevetiden? 
Et 8-cellers batteri sørger for 2 timer kontinuerlig videoavspilling (720P i Windows Media Player). 
Med minimal belastning holdt batteriet i vårt testeksemplar ut i nesten 3 timer. 
Det er ikke imponerende, men dette er ikke maskinen du kjøper dersom det først og fremst er lang batterilevetid du ønsker deg. 

Konklusjon 

Denne PC-en imponerte oss på flere plan. 
Ikke bare byr den på knallsterk ytelse, den har god ergonomi og avgir forbausende lite støy uten å bli særlig varm. 
Skjermen er svært god, med akkurat passe oppløsning, og totalt sett egner maskinen seg like godt som produksjonsverktøy som spillmaskin. 

Kompromissene du må inngå går først og fremst på portabilitet og batterilevetid, men det tror vi målgruppen bryr seg lite om. 
Men det er klart: 
15.000 kroner er mye penger for en PC i 2011. 
Men har du råd, er det ingen tvil om at du får en råtass du vil ha glede av lenge for pengene. 

Takk til Komplett.no for utlån av PC-en. 

Asus ROG G73SW-91208V 
