Spionmas for de minste
I en hemmelig underverden kjemper snakkende hunder og katter med høyteknologisk spionutstyr. 
«Som hund & katt: 
Kittys hevn» følger opp «Som hund & katt» fra 2001, men denne gangen blir fiendene - kattene og hundene - nødt til å samarbeide. 

Den onde pusen Kitty Galore vil nemlig ta over verden ved å ødelegge forholdet mellom mennesker og hunder. 
Den tidligere politihunden Diggs må samarbeide med en katt og en ekstremt irriterende due som aldri slutter å bable. 
«Gilmore Girls» har definitivt en kandidat til serien sin her. 

Vi fyker gjennom et tilfeldig sammenrasket plott, en ustø ramme rundt flaue vitser, poter som slår av og på diverse elektronikk og referanser til for eksempel James Bond og Hannibal Lecter, som sikkert er ment å more foreldre. 

Dyrefilmen har kommet en lang vei siden Lassie og Flipper var heltene. 
Hadde «Slipp Willy fri» blitt laget nå, ville hvalen garantert hatt James Gandolfinis stemme, røkt sigar og spilt klaver. 
For det holder ikke at dyr er dyr lenger, de må kjøre moped, ha briller og drømme om verdensdominans. 
Greit nok, og kanskje moro for de aller minste. 

Men mens CGI-effektene har blitt mer raffinerte, har historienes masefaktor bare økt, og de menneskeaktige dyrene har paradoksalt nok blitt stadig mer sjelløse. 
