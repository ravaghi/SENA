Nyheter uten nåde
Aldersgrense: 
15 år 

Lou Bloom (Jake Gyllenhaal) er en frempå fyr. 
Noen ville sikkert kalt ham en opportunist, andre en sosiopat. 
Selv ser han antakelig på seg selv som en klassisk amerikansk «self-made man». 
Mest treffende ville det likevel være å kalle ham for en vampyr. 
Fyren er et tomt skall av et menneske, et som lever på andres elendighet. 

I Lous LA er det alltid natt. 
Der kjører han rundt med politiradio og kamera på leting etter ulykker, slagsmål og ran han kan filme. 
Jo blodigere opptak han kan skaffe, jo mer betaler TV-selskapene ham. 
Som den beste kunden hans, produsenten Nina (Rene Russo), sier: 
«Det perfekte offeret ville være en hvit, velstående kvinne som løper skrikende nedover gaten med halsen skåret over». 

At media er troende til å gå over lik for å få de beste bildene, er selvsagt ikke all verden til innsikt. 
Godt hjulpet av en skremmende, magnetisk tilstedeværende Gyllenhaal — fyren blunker tilsynelatende aldri - og den lekreste nattfilmingen på denne siden av Michael Manns «Collateral», fungerer «Nightcrawler» likevel både som et adrenalinrush og en tankevekker av en film. 
Og etter hvert som Lous og Ninas kynisme når stadig nye dybder, tar man seg selv i å le en hul, litt vond latter. 
