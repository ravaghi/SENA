Gåsehudkonsert!
Skal lørdagens konsertopplevelse med vårt elskede Vamp og Kringkastingsorkesteret (KORK) beskrives med ett ord, må det bli dette g-ordet. 

Gåsehuden kom regelmessig og i bølger mens vi nøt både de mest klassiske og noen mer ukjente Vamp-låter i symfonisk forsterket versjon. 

Albumet «I full symfoni» har toppet VG-lista de siste ukene. 
Men i levende live, skal det snart vise seg at konstellasjonen mellom Vamp og KORK fungerer enda bedre. 

Særlig fordi den gjør seg så godt visuelt. 

Scenen i konserthuset er fullpakket til alle hjørner av det omfangsrike orkesteret. 
Likevel, eller kanskje nettopp på grunn av trangheten, får vi en følelse av intimitet fra den gyllenvarmt belyste scenen. 

Dessverre var lyden ikke all verden da Vamp entret scenen etter en symfonisk innledning. 
Ingen fikk komme helt til sin rett i en flat og skjev lydmiks, som heldigvis rettet seg opp etter to-tre låter. 
Deretter var det bare å nyte for oss i salen. 

Ikke for pompøst 

Historien har vist at det å forsterke et rockeband med et symfoniorkester ikke alltid faller så heldig ut. 
Ikke ofte, faktisk. 
De fleste faller for fristelsen til å bli litt for selvhøytidelige, litt for pompøse ved å forsterke det som allerede er følelsesladet. 

Men ikke Vamp – tvert imot. 
