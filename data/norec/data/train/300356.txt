Mye å fortelle
«De fem legendene» livner til i midtpartiet, men historien har for mange helter. 

FILM: 
Jeg hadde mine tvil på forhånd og etter å ha sett «De fem legendene» er jeg fortsatt i tvil om denne filmen er en god idé. 
Kanskje funket det bedre på tegnebrettet eller i bokform, nærmere bestemt William Joyces «The Guardian og Childhood»-serie, der fem bøker er publisert foreløpig. 
Kanskje ble DreamWorks inspirert av Marvels «The Avengers», som også samlet en «supergruppe» av figurer som tidligere var mer eller mindre godt kjent på egen hånd. 

Lang introduksjon 

Et tidlig tegn på at ideen ikke er genial, er den noe seige første akten, der alle heltene og en busemann skal introduseres. 
Først hilser vi på Jack Frost, som er en variant av Kong Vinter. 
Jack er ingen brande med hvitt skjegg, men en blond, glattbarbert og spinkel tenåring som lager frost med sin magiske stav. 

På Nordpolen driver Julenissen, som også heter Nord, sin helårs julegavefabrikk når han oppdager at Pitch, som også heter Busemannen, er tilbake og sprer frykt på Jord. 
Derfor samler Julenissen de andre legendene, Tannfeen, Jon Blund og Påskeharen til aksjon. 
I tillegg har Mannen i Månen utnevnt en ny «guardian», Jack Frost med staven, som ikke vet om han her lyst til å være med i gjengen. 
Alt dette tar tid. 

Går i stå 

Filmen livner til når legendene drar ut for å treffe barna, det vil si Jamie og vennene hans i deres idylliske nabolag. 
Et par (ganske) magiske øyeblikk oppstår i møtene mellom barn og legender og vi får et innblikk i hvor nære og kjære disse figurene kan være for barn. 
Men dette er ikke nok til å dekke over en handling som raskt begynner å gå i sirkel, der våre «superhelter» gang på gang skal forhindre at Busemannen sprer sin frykt i form av noe svart og askeaktig, som i sin tur fører til at barna slutter å tro på Tannfeen, Påskeharen, Jon Blund og selveste Julenissen. 
Vi snakker om verdens undergang. 

Det bør nevnes at dette er en profesjonelt gjennomført produksjon til 145 millioner dollar som glitrer og glinser og byr på mye fart og høye svev som vil engasjere mange barn. 
Men jeg synes de fortjener en god historie, også. 
