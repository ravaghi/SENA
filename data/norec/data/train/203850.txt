Hotellet for deg som helst bare ville blitt værende på danskebåten
Det lover en smak av Karibia, tropisk badeland og lekre omgivelser. 
Mest av alt, minner det om en sliten forlengelse av danskebåten. 

To minutter fra fergekaia til danskebåten i Frederikshavn, ligger Scandic-hotellet The Reef. 

Du har kanskje også sett reklame for badeland-hotellet på toppen av Danmark, gjerne i forbindelse med pakkekjøp med danskebåten og hotell inkludert. 

«The Reef Hotel og Resort», står det på nettsidene til hotellet. 

Etter et opphold på hotellet, føler vi vel at «resort» er å ta litt hardt i ... 

Og bare for å etablere forventningene ytterligere: 

Ifølge reklamen er det ikke måte på hvor fantastisk hotellet skal være: 

«Scandic The Reef er ikke bare et tropisk badeland, med 32 grader og bølgeskvulp. 
Det er også hotell for deg som vil slappe av og nyte god mat og drikke i lekre omgivelser. 
Scandic The Reef har flere restauranter og barer å velge mellom.» 

En forsmak på konklusjonen etter oppholdet: 

Om du booker deg inn på The Reef og forventer resort-følelse og lekre omgivelser, vil du bli skuffet. 
Det ble i alle fall vi. 

Rommene: 
Smått ... og mye skrått 

Vi booket oss inn på et Superior familierom, på 30 kvadratmeter, med separat soverom og plass til fire – når sofaen i oppholdsrommet blir benyttet som sovesofa. 

Det er, helt riktig, plass til fire, og det er godt mulig at det er 30 kvadratmeter stort, men en merkelig utforming av rommet gjør at mye plass går til spille ved inngangspartiet, samt at skråtaket begrenser oppholdsarealet for de av oss som stort sett holder oss oppegående og ikke krabber så mye rundt på alle fire … 

Det som er iøyenfallende på rommet, og som preger store deler av hotellet for øvrig, er at det er veldig slitt: 

Gulvet på rommet er veldig slitt, veggene er slitne, badet er i behov for en oppgradering. 
Sengene er greie, men vi foretrekker å ikke kjenne fjærene gjennom madrassen … 

Minibaren er byttet ut med en ... bordvifte? 

Selv om det ikke var lovet på bestillingen, vil vi likevel bemerke mangelen på kjølemulighet/minibar på rommet. 
Vi er ikke blant dem som pleier å tømme minibaren, men det er kjekt å kunne sette en flaske vann eller en brus til kjøling – kanskje spesielt når vi reiser med familien. 

Det har åpenbart vært en minibar på rommet tidligere, men denne er fjernet - og i det nå tomme skapet etter minibaren gjemmer det seg en … bordvifte (????). 

I ettertid skjønner vi at dette kanskje var rommets «aircondition»? 

Hjelp! 
Er det overhodet noe luft her? 

Vi sjekket inn på The Reef i medio juni, og i motsetning til varmen som vi har vært velsignet med i Sør-Norge, var det alt annet enn varmt i Frederikshavn på dette tidspunktet. 

Klimaet på rommet var imidlertid ikke like friskt som vinden på utsiden. 
Det skulle vi ønske den var … for maken til tett, varm og innestengt luft på et hotellrom kan vi ikke huske å ha opplevd på veldig lenge. 

Det virket ikke som om det var fungerende ventilasjon på rommet i det hele tatt. 

Det er mulig det er der vifta i minibar-skapet kommer inn … 
Og de karibiske rytmene ... 

Joda, dette er fresht 

Det er ikke tilfeldig at det er foajéen og baren som blir brukt på bilder for å selge hotellet. 
For der er det både fresht, lyst og trivelig. 
Fargetema og stil oser av Karibia, så bravo for det: 

Det er der du må gå for å få de annonserte karibiske rytmene. 

Det er også en terrasse innenfor bar-området, med uteservering og sitteplasser – i tillegg til boblebad og adgang til badelandet – men kun for deg med badebukse på, for du må svømme inn via en strømningskanal. 

Er det dette som er alibiet for resort-betegnelsen? 

Et resort er et større kompleks som tilbyr det meste en gjest kan tenke seg, fra shopping til matservering, underholdning, sportsaktiviteter med mer. 
Et hotell som kaller seg resort, tilbyr oftest ulike aktiviteter og underholdning. 

Hvordan ha oversikt i badelandet? 

Badelandet er uten tvil hovedattraksjonen på The Reef. 
Og ja, det er ganske stort, med vannsklie og mange små bassenger i flere etasjer. 
Et sted unga uten tvil vil like, og det er kanskje først og fremst en hit hos de små og mellomstore barna. 

Og her kommer trøbbelet: 

Badelandet er bygget opp med mange nivåer, ganger og andre krinkler og kroker – som er moro for barna, men kanskje ikke like moro for de voksne som skal passe på dem. 

At det er veldig mørkt der inne, gjør det ikke enklere å holde oversikt … 
Med bare badebukse på, og i et mørkt lokale, er det ikke lett å se forskjellen på alle som passer beskrivelsen «gutt, 11, med lys lugg». 

Hva er så de øvrige fasilitetene, når det kommer til aktiviteter og underholdning? 

Helt grei frokost inkludert 

I tillegg til servering i baren/kaféen ved inngangen og terrassen så er det en stor familierestaurant hvor de serverer alt fra frokost til lunsj og middag. 

(Ifølge informasjonen på hotellnettsidene så skal det være «karibisk tema» også her … men det må vi innrømme at gikk oss hus forbi …) 

Det finnes også en annen restaurant i forbindelse med hotellet, Det Gule Pakhus. 
Der har vi ikke vært. 

Men, tilbake til familierestauranten: 
Frokostbuffet er inkludert for alle som bor på The Reef. 
Den er etter vår mening helt ok: 

Det er frokostblandinger; yoghurt; ulike nøtter og tørkede frukter; brød og rundstykker og wienerbrød/søtbakst; pålegg; de typiske varme frokostrettene som eggerøre (pulvervarianten), bacon og frokostpølser og noe frukt. 

Konklusjon: 
- Nei, det er ikke verdt pengene 

Vi betalte 1.779 danske kroner pluss 50 dkk i parkeringsavgift – totalt 1.829 danske kroner som tilsvarer 2.330 norske kroner etter kurs per 27. juni (129,36 nok=100 dkk). 

Etter vår mening er det rett og slett ikke verdt pengene. 

Ja, beliggenheten er bra dersom du absolutt vil bo midt i Frederikshavn – som sikkert er kjekt om du for eksempel ikke kjører bil men ankommer Frederikshavn med danskebåten uten bil. 

Men for alle andre som reiser med bil: 
Ta bilen, kjør et annet sted. 
Det er det verdt – og du kan få mye mer for pengene enn dette – eksempelvis på Skallerup Seaside Resort som vi også har testet ut, som er 50 minutter med bil unna. 

Eller kjør til Skagen, 35 minutter unna. 

Mulighetene er mange, både i Frederikshavn og utenfor. 

Når vi betaler 2.330 kroner, forventer vi mer enn et lufttett, slitt rom i slitne omgivelser som mest av alt minner oss om en forlengelse av en noe slitt danskebåt etter altfor mange fylleslag. 

Da får det så være at badelandet er et stort pluss – for når vi ser på totalopplevelsen, preges det av veldig mange minus - og det er tydelig at det er mye på The Reef som er strandet og ikke gjort noe med på veldig lang tid. 
