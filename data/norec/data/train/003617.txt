Marked For Death
BLU-RAY: 
Gladvold med Steven Seagal! 

Det er litt trist å se Steven Seagals karrierekurve. 
Han har riktignok opplevd en viss suksess med reality-serien Steven Seagal: 
Lawman, men filmene han har vært med i de siste 15 åra har vært sørgelig dårlige rett-på-video-tragedier. 

Nå er heldigvis ett av Seagals høydepunkter ute på Blu-ray, nemlig Marked For Death fra 1990. 

Dette er gladvold på sitt aller beste, der Seagal knekker armer og bein på alle som står i veien for ham gjennom 93 effektive minutter! 

Dødsmerket av skummel narkoboss 

Historien er velkjent. 
Eks-purk John Hatcher flytter hjem, og oppdager at det flyter av narko i nabolaget. 
Han blander seg inn når rivaliserende gjenger braker sammen på en nattklubb, og dermed blir både han og familien hans dødsmerket av den skumle narkobossen Screwface (Basil Wallace). 

Et nostalgisk tilbakeblikk på en epoke der Steven Seagal var the shit! 

Sammen med hans gamle kompis Max (Keith David) må Hatcher ta opp kampen mot skurkene for å beskytte familien. 

Ingen kunne knekke bein som Seagal 

Du kødder ikke med John Hatcher! 
I dag ville det vært vanskelig å spille actionhelt på denne måten og blitt tatt seriøst. 
Men i 1990 var denne machofiguren i tidens ånd, etter at både Arnold Schwarzenegger, Sylvester Stallone og Bruce Willis hadde banet vei. 

Steven Seagal passet godt inn i dette selskapet med sin imponerende fysikk, barske utseende og hviskende røst. 

Han har begrensende kvaliteter som skuespiller, men har en udiskutabel tilstedeværelse foran kamera. 
Og ingen kunne knekke bein som ham! 

Sverd, slegger og skytevåpen 

Marked For Death ble regissert av Dwight H. 
Little, som sto bak et knippe effektive actionfilmer på sent 80-tall og tidlig 90-tall, blant annet Rapid Fire med Brandon Lee. 
Han har en enkel tilnærming til sjangeren, men det fungerer! 

Han kaster ikke bort tid på unødig snakk, men lar Seagals never stå for den viktigste dialogen med skurkene. 

Marked For Death viser også brutal bruk av sverd, slegger og skytevåpen som actionfans kan sette pris på. 

Et nostalgisk tilbakeblikk 

Nå er altså Marked For Death ute på Blu-ray. 
Coveret avslører at filmen er utstyrt med 15-års grense, mens den for 20 år siden gikk på kino i sensurert utgave med 18-års grense. 
Det viser at normene forandrer seg. 
Actionheltene har også forandret seg. 

Marked For Death er et nostalgisk tilbakeblikk på en epoke der Steven Seagal var the shit! 

Out For Justice var kanskje enda bedre, og Seagal skulle oppleve sin største suksess med Under Siege (Kapring i åpent hav) før karrieren gikk nedover. 
Nå er han ikke «the shit», lenger. 
Bare dritt. 

Hva mener DU om filmen? 
Og om Seagal? 
Legg igjen kommentar i feltet nedenfor! 
