Spillanmeldelse:«Football Manager 2011» 

(VG Nett) 
Sports Interactive har i flere år finpusset på «Football Manager»-serien. 
Aldri har de vært nærmere det perfekte. 

«Football Manager 2010» har gjort ventetiden på årets utgave noe kortere, men nå som «Football Manager 2011» har meldt sin ankomst kan fjorårets utgave trygt pensjonere seg. 
For her bys det på forbedringer i fleng. 

Årets største og beste nyhet kommer i form av hvordan man kommuniserer med spillere, agenter og presse. 
Tidligere føltes det ofte veldig upersonlig når man sendte en mail til spilleren sin, og fikk svar litt senere. 

Dette har Sports Interactive løst ved å la deg føre samtaler i sanntid. 
Disse dialogene gir deg et bedre innsyn i hva motparten egentlig mener, og det gir deg også en fin mulighet til å påvirke eller komme til enighet. 

Tidligere har serien fått litt kritikk for at pressekonferansene har blitt for ensformige og kjedelig. 
Utviklerne har tatt denne kritikken til seg og forbedret denne delen betraktelig. 
Alle forhåndsbestemte svar fra tidligere utgaver har fått seg en finpuss, mens de har lagt til rundt 150 nye. 

Dette gjør at pressekonferanser og samtaler med media fortsatt føles litt gjentagende, men på ingen måte like monotont som tidligere. 

Agenter har også fått en mer aktiv rolle. 
Ofte vil de prøve å «hype» spilleren sin ved å tilby han til andre klubber, og dette fører ofte til en «silly season» i hvert overgangsvindu. 

Det finnes forskjellige typer agenter, og dette merker man spesielt i forhandligsteknikker man møter ved forhandlingsbordet. 
Noen vil være rimelige og prøve å møte deg på halvveien, mens andre vil prøve å kjøre over deg for å presse lønna høyest mulig. 

3D-motoren har også fått en liten finpuss. 
Det er på ingen måte HD vi blir bydd på, men bildet glir bedre enn noen gang. 
Det vil aldri være aktuelt for min del å gå tilbake til bare tekst eller 2D-overføringer av kamper igjen. 

Sports Interactive har selv gått ut og sagt at de har gjort lite for å forbedre treningsdelen av spillet. 
Nå har man muligheten til å plassere spillere på mer spesialisert egentrening og å drille laget ditt i forskjellige øvelser før kamper. 

Dette er en fin løsning på et problem jeg ikke var klar over fantes. 
Den nye treningsdelen er veldig enkel å sette seg inn i, og om man blir forvirra er det mye hjelp å få fra støtteapparatet. 

For meg, som er interessert i den taktiske og analytiske delen av fotball, er «Football manager 2011» en våt drøm av et spill. 
Jeg virkelig storkoser meg når jeg bruker analyseverktøyene etter kampslutt for å se hva laget mitt gjorde riktig og galt. 

Det er også lite som kan måle seg med når det endelig klikker på banen, og man har klart å skape et lag som spiller og vinner etter din fotballfilosofi. 

Det eneste jeg kan pirke på er at «team-talks» fortsatt er veldig kjedelig. 
Man har enda ikke muligheten til å gi en tordentale verdig Sir Alex Ferguson, og jeg føler meg heller aldri veldig inspirerende. 
Derfor er dette en oppgave som ofte blir satt til assistenten min. 

Utviklerne har holdt seg til sin suksessoppskrift og ikke fulgt trenden med å gjøre alt veldig enkelt og tilgjengelig for nye spillere. 
Personlig så hater jeg denne trenden som ofte går på bekostning av dybde og belønningen av å mestre noe krevende. 

Dette bør likevel ikke skremme nye spillere. 
Et nytt brukervennlig grensesnitt er innført, og det er nok av veiledere og støttehjul for de som måtte trenge det. 

«Football Manager» er en spillserie som har levd i snart 20 år, og «Football Manager 2011» er nok et bevis på at Sports Interactive vet hva de driver med. 

PS: 
I salg fra fredag 5. november. 
Kommer også i egen versjon til PSP og iPhone/iPod Touch. 

FOOTBALL MANAGER 2011 Plattform: 
PC og Mac Genre: 
Sport Alder: 
3 Utvikler: 
Sports Interactive 
Utgiver: 
SEGA 
Mer info 
