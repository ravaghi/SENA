Enda dårligere
Regi: 
David Zucker. 
Med Pamela Anderson, Charlie Sheen, Leslie Nielsen, Queen Latifah mfl. 
Amerikansk. 
Komedie - 11 år. 

Det hjalp ikke med ny regissør, dessverre. 
Og ikke med Charlie Sheen, Leslie Nielsen eller «Cabaret»-gullegullet Queen Latifah heller. 
Ikke engang med Pamela Anderson! 

Filmspøken som spøker på andre filmspøkers bekostning, er ikke morsom. 
Det ser rett og slett ikke ut som noen implisert har forsøkt. 
Muligens med unntak av Pamela. 
Som bokstavelig talt fyller lerretet i nesten full bredde - kort men fyndig. 

Det er lenge siden vi ga opp håpet om at «Scary»-filmene - som skulle parodiere parodiene, kjempesuksessene og de siste fjortisfilmene - hadde ambisjoner om snert, sting eller vidd. 

«Scary»-filmene holder seg til promp- og lytegenren. 
Som kan ha sine helsebringende sider (stille fnis, lav puls). 
Men også de, særlig de - krever et visst nivå. 

En rad parodierte filmer («8 Mile», «Matrix» etc.) kan gjenkjennes. 

Det er det beste som kan sies om «Scary Movie 3». 
Pluss Pamelas attraksjoner - sørgelig fort utbrukt. 

ELLEN MARGRETHE SAND 
