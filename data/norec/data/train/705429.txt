Problemet er ditt, kjære hillbilly
Det går ille med dei kvite, fattige amerikanarane. 
Så må dei vel berre skjerpa seg, då? 

J. 
D. Vance: 

Hillbillyens klagesang 

Til norsk ved Inger Sverreson Holmes 

286 sider 

Cappelen Damm 

Hillbillyen er den amerikanske bondeknølen. 
Ein primitiv, fattig Snøfte Smith frå Appalachane, fjern frå cowboy-romantikken i Det Ville Vesten, sett ned på av moderne, velutdanna og velsituerte amerikanarar på aust- og vestkysten, plassert på venterommet for å kastast på historias skraphaug. 

Inntil i fjor. 
For då viste Hillbilly-Amerika fingeren til eliten. 
I dette området, som strekkjer seg frå Alabama og Georgia i sør til Ohio, Pennsylvania og staten New York i nord, tok mange mot Donald Trump med entusiasme, og viktige statar gjekk tapt for demokratane. 

Boka «Hillbillyens klagesang», som nå er omsett til norsk, kom som bestilt for dei mange som brått fatta interesse for desse merkelege menneska oppe i åsane. 
J.H. Vance gav dei ei brutal skildring frå innsida. 
31-åringen med slektsrøter frå skotsk-irske innvandrarar i Kentucky og oppvaksen i ein forfallen stålindustriby i Ohio, hadde opplevd på kroppen kva det ville seia å vera del av ein kultur i krise. 

Oppveksten var prega av ustabilitet, fattigdom, vald og rus. 
Mora var stoffmisbrukar, med kortvarige forhold til stadig nye menn. 
Det einaste faste haldepunktet var bestemora, Mamaw, som Vance omtalar med stor varme, endå ho levde seriøst opp til hillbilly-mytane og var truande til å ta livet av mannen sin då han stadig gjekk på fylla. 

Ære og depresjon 

I hillbilly-landet til Vance lever den gamle æreskulturen frå nybyggjartida vidare i beste velgåande. 
Provokasjonar skal møtast med vald. 
Ein gjer opp seg imellom, på tørre nevar eller med våpen. 
Øvrigheita skal ikkje blandast inn. 
Og familiane skjermar sine eigne og held problem og konfliktar innomhus. 

Samstundes er området fullt av lokalsamfunn i depresjon. 
Arbeidsplassar har gått tapt, utdanningsnivået er lågt, livsstilen er usunn, levealderen stagnerer eller går nedover. 
Berre patriotismen er intakt. 
Ikkje så rart då, at slagordet om å gjera Amerika stort igjen, slår an. 

J.D. Vance er eit av få unntak, løvetannbarnet som mot alle odds kjem seg opp og fram, til han får vitnemål i jus frå prestisjeuniversitetet Yale. 
Likevel fornektar han ikkje hillbilly-arven sin. 
Opplevinga av å stå i spenninga mellom to kulturar er sårt, nært og ærleg skildra, og gjenkjenneleg for alle som har vore bonde i byen. 
Som då Vance som førstereisgut på fin middag lurer seg ut for å ringa etter råd om korleis han skal bruka alt det forskjellige bestikket. 

Løysinga er privat 

Sjølv om krisa for den kvite amerikanske arbeidarklassen heile tida ligg som eit bakteppe, er «Hillbillyens klagesang» først og fremst ei personleg bok. 
Det er Vance sine problematiske private erfaringar frå eigen familie som står i sentrum, og fleire gonger synest eg han er i overkant utleverande. 

Det er også på det private planet han ser det som måtte finnast av løysingar. 
Familiane og lokalsamfunna må stramma seg opp, visa ansvar og ta kampen opp mot negative kulturtrekk. 
«Disse problemene ble verken skapt av myndigheter eller storkonserner eller noen andre. 
Vi skapte dem selv, og det er bare vi som kan rette dem opp,» slår han velmeint fast. 
Sjølv endra han kurs i livet på den tøffe måten, gjennom fire år i marineinfanteriet. 

Mykje godt kan seiast om verdien av å ta personleg ansvar, men det er påfallande at det kollektive, politiske perspektivet er nærmast fråverande i boka. 
Ein økonomisk politikk som lar rustbeltet, gruvebyane og småbruksområda stå att utan alternativ eller hjelp til omstilling, blir ikkje problematisert, heller ikkje elitearrogansen som byggjer opp under mindreverdskjensle og utanforskap. 

Nå er det jo ikkje slik at Appalachane manglar tradisjonar for felles kamp. 
I kolgruvene stod fagrørsla sterkt, og nokre av dei hardaste arbeidskonfliktane i USAs historie utspela seg her. 
Men evna til kollektiv handling kan avlærast eller knekkast, og for familiane og enkeltmenneska som står aleine att, ligg det nær å trøysta seg til piller eller tru på Trump. 

Slik sett blir «Hillbillyens klagesang» til slutt ikkje berre ei skildring av ein destruktiv kultur, men også av eit politisk system som fortener mindre tillit enn Vance gir det. 

Den norske omsetjinga til Inger Sverreson Holmes er god, men «sørgesang» hadde vore eit betre val enn «klagesang» for originalens «elegy». 
Det treffer betre grunnstemninga i boka, som etterlet lesaren med ei kjensle av oppgitt pessimisme på hillbillyens vegner. 
Sorry J.D., men ei einsleg løvetann gjer knapt nokon ny vår. 
