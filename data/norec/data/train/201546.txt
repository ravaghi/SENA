Olympus Mju 750
TEST: 
Det snertne lille kameraet fra Olympus byr på hele 5x optisk zoom, og de som er glade å fotografere i regnet kan glede seg over at det tåler en skyllebøtte. 

Olympus var veldig tidlig ute på digitalkameramarkedet, og var i mange år blant de aller fremste med tanke på salgstall. 
Også Mju-serien har en god tradisjon her i Norge - en designmessig lekker serie, som i tillegg har vært brukervennlig og tatt fine bilder. 
Dessuten tåler kameraene litt ekstra og kan brukes i regn, eller spyles av i dusjen hvis de har fått litt sand på seg. 

På testbenken denne gangen har vi Mju 750 - en videreføring av Mju 700, som vi testet i vinter. 
Denne gangen har kameraet blant annet fått et annet objektiv, og 5x optisk zoom er slett ikke til å kimse av i et så lite kamera. 
Vidvinkelen er imidlertid ikke spesielt god, med brennvidde tilsvarende 36mm, og objektivet er noe lyssvakt både på vid og tele, med f/3,3-f/5 som største blendertall. 
Makronærgrensen er for øvrig 3cm. 

Konstruksjonen er ganske solid - kamerahuset er i metall (med unntak av plastlokk foran batteri og strøminntak) og tåler, som nevnt, regn og snø. 
Skal du bade, derimot, blir du nødt til å kjøpe Mju 725 SW, som er vanntett ned til fem meter. 
En svakhet, imidlertid, er at kameraet lett får riper. 

CCD-brikken er, noe utradisjonelt, 1/2,3" stor og har en oppløsning på 7,1 megapiksler. 
ISO-verdien kan settes manuelt opp til 1600, og kameraet har en innebygget anti shake-funksjon, der gyroskoper registrerer skjelvingen og flytter CCD-brikken deretter. 
Vi sitter imidlertid igjen med inntrykket av at Olympus' anti-shake ikke er like effektiv som hos enkelte av konkurrentene, og det kommer av at optisk stabilisering (der linseglass flyttes) er mer effektiv enn å flytte på brikka. 

Laber LCD 

LCD-skjermen er 2,5" stor og har en god oppløsning på 215.000 piksler. 
Dessverre har den et markant etterslep - dårligere enn noe annet kamera vi har testet det siste halvåret. 
Innsynsvinkelen er heller ikke spesielt god - skjermen er spesielt følsom for fingeravtrykk, og i sterkt lys er det vanskelig å se søkerbildet. 
På den positive siden er Olympus-skjermene gode i mørket, og trenger svært lite lys for å kunne vise hva du er i ferd med å ta bilde av. 

Mju 750 er godt å betjene - menystrukturen er godt bygget opp, og tekst og konstraster byr ikke på noen problemer i forhold til lesbarhet. 
Den litt vinklede konstruksjonen gjør at kameraet er godt å holde i, og betjeningskomforten er god, med godt merkede knapper og et funksjonshjul som føles akkurat passe. 
Et negativt punkt er imidlertid plasseringen av blitsen, som har veldig lett for å bli liggende bak langfingeren på høyre hånd hvis du ikke er forsiktig. 

Hjelp til nybegynnere 

Funksjonshjulet lar deg bytte mellom avspilling, opptak, SCN-modus (motivtyper, med et solid utvalg av ulike situasjoner), guide (med hjelp til å ta bilder) og filminnspilling. 
Spesielt guide-funksjonen er veldig fin for nybegynnere - velg fra menyen at du ønsker å ta bilde mot sola, så foreslår kameraet at du bruker fyllblits, spotfokusering eller eksponeringskompensasjon og utfører det når du trykker OK. 
Du kan også få hjelp til å skape en uskarp bakgrunn eller redusere uskarphet. 

Når kameraet står i innspillingsmodus, fungerer også piltastene som hurtigtaster til blitsstyring, selvutløser , makro og eksponeringskompensasjon. 
Disp-knappen lar deg styre informasjonsnivået på skjermen (levende histogram og hjelpelinjer er mulig), og meny-knappen trenger vel ingen egen forklaring. 
I tillegg finnes knapper for sletting av bilder og direkteutskrift av valgt bilde. 

På toppen finner vi av/på-knapp, utløserknapp og en egen knapp for aktivering av anti shake-funksjonen; spesielt nyttig når det ikke er allverden med lys og du ønsker å ta bilde uten blits. 

Kameraet bruker for øvrig xD-kort, i likhet med kameraene fra Fujifilm. 
Både strøm, USB og A/V bruker den samme pluggen, og batteriet er skjermet bak et plastlokk i bunnen med en liten pinne som i tillegg holder det på plass. 
Batterilevetiden er for øvrig oppgitt til 190 bilder, som er noe i svakeste laget (spesielt nå som vinteren er rett rundt hjørnet, og de oppgitt batterilevetid er i overkant). 

Mju 750 er først og fremst et kamera for den mindre avanserte brukeren. 
Kameraet har hverken mulighet for blender- eller lukkerprioriterte bilder; ei heller for manuell fokus, men har mye funksjonalitet knyttet til bildevisning, blant annet kalenderfunksjon. 

Ytelse 

Det lille kameraet fra Olympus er ingen racer, og scorer relativt middelmådig på alle våre tester. 
Spesielt er oppstartsiden svært treg, og autofokusen er ikke like rask som på de fremste i denne klassen. 

Her er den vanlige tabellen: 

Bildekvalitet 

Vi var ikke veldig importe over bildekvaliteten sist gang vi testet et kamera fra Olympus, og også denne gangen kan vi styre vår begeistring. 
For å ta det positive først, har kameraet nå fått bildestabilisering i form av flytting av CCD-brikken, som gjør at det er litt lettere å ta skarpe håndholdte bilder. 

Bildene har imidlertid begrenset skarphet. 
Det kommer i hovedsak av støyreduksjonen i kameraet, som visker ut detaljene i bildet selv på moderate ISO-verdier. 
Riktignok er nivået av støy er forholdsvis moderat på ISO 400, men tapet av detaljer er stort. 

Under ser du et eksempel på hvordan detaljer er visket ut på bildene fra Olympuskameraet sammenlignet med bildene fra Nikon - bildene er tatt med få sekunders mellomrom og er ikke nedskalert. 
ISO-verdien er 80 og lukkertiden 1/320s. 

Objektivet byr på 5x optisk zoom, som er en utfordring i et så lite kamera. 
Spesielt legger vi merke til at hjørnene på bildene blir veldig uskarpe på vidvinkel, og den kromatiske feilbrytningen er i overkant høy ut mot kanten, noe du ser eksempel på i bildet til høyre. 
Innendørsbilder får også ofte et gulstikk. 

Som vanlig har vi lagt ut et knippe bilder vi har tatt med kameraet, så du har mulighet til å vurdere bildekvaliteten selv. 

Konklusjon 

For fem-seks år siden lagde Olympus kameraer som var noe av det absolutt beste som var å få tak i, men i løpet av de siste par årene har flere av konkurrentene dratt fra. 
Mju 750, som er den nest øverste modellen, og sannsynligvis den modellen som tar de beste bildene, er et utseendemessig attraktivt kamera med funksjoner som i utgangspunktet som virker forlokkende, men det blir allikevel et middelmådig inntrykk vi sitter igjen med etter å ha testet kameraet den siste uka. 

Spesielt er det bildekvaliteten og ytelsen det faller på. 
Bildene mangler detaljer, autofokusen er ikke spesielt rask i våre tester og en oppstartstid på tre sekunder er for mye når konkurrentene starter på halvannet. 
I tillegg er ikke LCD-skjermen spesielt god, avanserte funksjoner er en mangelvare og batterilevetiden i knappeste laget. 

En ting skal Olympus ha - å bruke Mju 750 går som en lek. 
Menyene er lette å lese, kameraet har innebygget hjelp som sikkert er nyttig for mange, og de mange motivprogrammene gjør at det er lett å stille inn kameraet riktig til ulike bildesituasjoner. 
Kameraet er også det eneste av de vi har testet i denne omgangen som faktisk tåler en runde i regnværet eller i skibakken, så har du slike behov kan det være verdt å ta en titt i retning Olympus, som tilbyr en ganske rimelig løsning i så måte. 
