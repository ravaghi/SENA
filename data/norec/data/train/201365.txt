Packard Bell EasyNote R7720
Denne PCen har produsenten valgt å kalle et bærbart underholdningssenter. 
Her er det i hvert fall lagt vekt på at den visuelle delen skal være best mulig. 

EasyNote R-serien består i skrivende stund av to modeller, begge har såkalte bredskjermer, og er bygd med tanke på spill, multimedia og annen underholdning. 
Den største forskjellen på de to modellene er at R7720 har fått en spesialskjerm. 
Skjermen har speilblank, glassaktig overflate, ikke matt som på vanlige LCD-skjermer. 
Løsningen skal i følge Packard Bell føre til betydelig bedre bildeskarphet og kontrast i forhold til vanlige LCD-skjermer. 

LES OGSÅ: 

På innsiden 

PCen har den nye Pentium M 715-prosessoren (1,5 GHz), 512 MB arbeidsminne og 60 GB harddisk. 
DVD-brenner for begge formater (ettlags-plater) får du også med, noe som nærmest er blitt standard i denne klassen nå. 

Grafikken besørges av den kraftige ATI Mobility Radeon 9600, og den omtalte skjermen er på 15,4" og har en oppløsning på 1280 x 800 punkter. 
For øvrig har PCen et rimelig høyt utstyrsnivå, og godt med programvare får du også med . 

Se detaljert oversikt 

På utsiden 

Designmessig er det en PC i tiden, her er det brukt sort og sølvfarget plast, med avrundede kanter. 
Pekeplaten er formet som en ishockeybane, med eget vertikalt rullefelt til høyre. 
Plastlokket tåler lette trykk fra baksiden uten at skjermbildet blir forvrengt, men vi ville ikke lagt tunge gjenstander på det, og ville også vært forsiktig med å stappe PCen ned i en trang ransel. 

PCen har ytre mål på 3,2 x 34,5 x 25,5 cm - og vektnålen kryper så vidt under 3 kg. 

De fleste tilkoblingene finner du på venstre side, inkludert VGA-kontakten for tilkobling til ekstern skjerm, nettverk, modem og én av de tre USB-portene (de to siste sitter bak). 
Dermed er det enkelt å koble seg til på kontoret om morgenen. 
På motsatt side sitter DVD-brenneren. 
I fronten sitter en kortleser for MemoryStick, SD og MMC, firewireporten og lyd- inn og utganger. 
Enkel tilgang også her altså, men tilkoblet hifi-anlegget hadde det vært penere med disse tilkoblingene et annet sted. 
54 Mbit trådløst nettverk er bra, men vi savner en iR-port for bl.a. kommunikasjon mot mobiltelefonen. 

I bruk 

Tastaturet er imponerende stort, fast, og meget godt å skrive på. 
Stort nærmere et frittstående tastatur er det nesten ikke mulig å komme. 
Tastene er logisk plassert, og de fleste spesialtastene er store og vanskelig å bomme på. 

Den første store skuffelsen fikk vi derimot allerede etter å ha brukt PCen i noen få minutter. 
En relativt støyende vifte startet å gå etter at vi hadde kikket på en Flash-animasjon, og den stoppet ikke før vi skrudde av PCen! 
Dette er særdeles uvanlig for Centrino-PCer, også kraftigere modeller enn denne. 
Som regel starter viftene under den tøffeste belastningen, for så å stoppe når belastningen er over. 
Vi dro ut kontakten, vi stengte alle programmer, men nei. 
Viften gav seg ikke. 
Vi opplevde derimot at den speedet opp hastigheten når vi startet diverse programmer. 

Vi er overbeviste om at det ikke behøver å være slik. 
Vi har opplevd noe lignende med enkelte modeller tidligere, men da har problemet blitt eliminert etter en oppgradering av BIOS. 
Vi håper det samme er tilfelle for denne PCen, for dette var ikke bra. 

Men så var det skjermen da. 
Den er for det første meget lyssterk, og for det andre gir den et svært livaktig bilde i spill og filmer. 
Man får virkelig inntrykk av at det sorte er sortere og det hvite hvitere, og det skyldes helt sikkert den speilblanke overflaten. 
Den største ulempen med løsningen er at "alt" speiler seg i den. 
Sitter du med ryggen mot vinduet, eller har kraftige lamper i bakgrunnen, kan refleksene bli et lite problem (se bilde). 

Ytelse 

En rask titt på tallene fra ytelsestestene forteller gav oss ingen store overraskelser. 
1,5 Ghz prosessoren yter omtrent som en stasjonær Pentium 4-prosessor på 2,2-2,4 GHz i de fleste situasjoner. 

Harddisken vil nok være den største flaskehalsen for totalytelsen, noe vi merket godt i de situasjonene der vi prøvde å jobbe med mange programmer samtidig (pga hurtigbufring). 
Å installere mer arbeidsminne (RAM), vil nok hjelpe, men en raskere harddisk ville nok stått øverst på vår ønskeliste. 

ATI Mobility Radeon 9600 er fortsatt blant de beste grafikkløsningene for bærbare PCer. 
Ytelsen kan ikke måle seg med de råeste 3D-kortene for stasjonære PCer, men bør absolutt være tilfredsstillende for de fleste behov. 
Vi prøvde Doom 3, bare for å sette grafikken ordentlig på prøve, og måtte ned i 800 x 600 og middels detaljnivå før vi ble fornøyd med flyten. 
Spillets egen advisor foreslo derimot 640 x 480 og lavt detaljnivå... 
Uansett - her snakker vi om et ekstremt krevende spill. 

2D-ytelse har ikke vært noen utfordring for noe som helst kort de siste årene, men nå dukker det opp krevende løsninger også her. 
High Definiton video er et godt eksempel på løsninger som setter grafikkortet på ordentlige prøver. 
Her snakker vi om video med langt høyere oppløsning enn DVD. 
Vi prøvde noen 1080p Windows Media HD-filer, og de fløt aldeles nydelig over den kontraststerke skjermen. 
Hvis du vil vite mer om dette formatet, finner du informasjon her. 

Stakkars batteri... 

En uheldig bieffekt av vifteproblematikken, var at batteriet så ut til å lide kraftig. 
Mens de fleste Centrinoene med 8-cellers Li-ion batteri som vi har testet har holdt det gående i minst 3 1/2 time, slukket denne maskinen lyset etter ca halve tiden. 

Alle detaljene fra ytelsestestene finner du her 

Konklusjon 

Fantastisk skjerm, glimrende tastatur, høyt utstyrsnivå og generell god ytelse. 
Dette kunne vært en særdeles flott multimedie-PC, hadde det ikke vært for vifteproblemet - som vi tror også har skylden for den korte batterilevetiden. 

OPPDATERT: 
Vi har fått bekreftet fra Packard Bell at det snart vil bli komme en BIOS-oppgradering til denne PCen, som skal få ned vifteaktiviteten. 
Det vil føre til mindre støy, og forhåpentligvis bedre batterilevetid. 

Du kan for øvrig sammenligne alle PCene vi har testet så langt i år ved å følge denne lenken. 

Mer nyttig fra DinSide Data: 
