Puslete rollespill
«Puzzle Quest: 
Challenge of the Warlords» er en overraskende god fusjon av puzzle- og rollespill. 
Det samme kan ikke sies om overgangen til Nintendo Wii. 

Ved første øyekast kan «Puzzle Quest: 
Challenge of the Warlords» se ut som et helt ordinært og tradisjonelt rollespill, iallefall helt til du snubler over den første kjemperotten på oversiktskartet. 

«Puzzle Quest» er nemlig verken ordinært eller tradisjonelt. 
I stedet for å hogge hverandre i hodet med økser, setter du og fienden din dere ned og spiller puzzle-spill. 

Nå høres det kanskje ikke ut som verdens beste idé, men det fungerer forbausende bra. 
Puzzle-spillet er løst basert på det amerikanske fenomenet «Bejeweled», målet er å flytte rundt omkring på ulike objekter og kuler slik at de danner lengst mulig vertikale og horisontale linjer. 

Lager du rekker med fargekuler får du ulike typer magisk energi, lager du rekker med stjerner eller gullmynter får du henholdsvis erfaringspoeng og penger og lager du rekker med dødningehoder påfører du fienden skade. 
Den magiske energien kan etterhvert brukes til ulike magiske formler som påvirker spillets gang. 
Systemet er forholdsvis enkelt, men er til gjengjeld desto mer vanedannende. 

Selv om «Puzzle Quest» er et digitalt puzzle-spill med rollespillelementer, skjuler det seg et lite hav av ulike funksjoner under det lettsindige konseptet. 
Her har man en historiedrevet kampanje, ulike figurklasser, muligheten til å bygge slott, ta over byer, smi våpen, trene ridedyr, forske frem magi og mye annet som man ellers forbinder med et fullblods rollespill. 

Nå skal det sies at historien er rimelig tam, at byangrepene er i direkte strid med plottet og at de fleste funksjonene er rimelig overfladiske. 
Allikevel er bare det at de er der og har en reell innvirkning på spillets gang slettes ikke verst for et puzzle-spill. 

Eller, det er slettes ikke ille for et håndholdt puzzle-spill. 

Det grunnleggende problemet til «Puzzle Quest: 
Challenge of the Warlords» på Wii, er i bunn og grunn at spillet er på Wii. 
Hadde man gjort noe med grafikken, forbedret den kunstige intelligensen, utbordert konseptet og kanskje lagt til flere typer puzzle-spill, kunne det kjapt ha blitt en positiv opplevelse. 
Dessverre er det her snakk om en håpløs overgang fra de håndholdte konsollene til TV-skjermen. 

Selv om utseende vanligvis ikke spiller så stor rolle i et puslespill, er grafikken i «Puzzle Quest» på Wii så primitiv at det er plagsomt. 
Det ser nærmest ut som det hele er overført direkte fra Nintendo DS. 
Resultatet er iallefall svært ujevne kanter, utydelig skrift og manglende «widescreen»-støtte. 
Sistnevnte fungerte forøvrig utmerket på PSP-versjonen. 

På lydfronten står det enda verre til. 
De korte kuttscenene er ikke synkronisert skikkelig med fortellerstemmen, som regel avsluttes kuttscenen før fortelleren er ferdig med å snakke. 
Overgangen mellom pompøs kampmusikk og fredelig «gå-tur-i-skogen»-musikk er så brå og tilfeldig at det må dreie seg om regelrette programmeringsfeil. 

Mest graverende er allikevel den latterlig ujevne vanskelighetsgraden. 
Ettersom den kunstige intelligensen er veldig simpel, tyr «Puzzle Quest» til flaks og tilfeldigheter for at kampene ikke skal bli altfor enkle. 

Fordelen er at balanseringen fungerer, ulempen er den overveldende fristelsen til å sende Wiimoten i høy fart ut vinduet i frustrasjon når man taper på grunn av ren og skjær uflaks. 

Nå går flaks som kjent begge veier og utliknes som regel i lengden, derfor er det tilgivelig på en håndholdt konsoll hvor listen ikke ligger fullt like høyt som på de stasjonære storebrødrene. 
Alt i alt er nemlig «Puzzle Quest: 
Challenge of the Warlords» et originalt, underholdende og solid spill. 

Vel å merke hvis du styrer unna versjonen på Nintendo Wii. 

PS: 
«Puzzle Quest» er også ute på DS, PSP og Xbox Live Arcade. 
Disse versjonene er ikke anmeldt. 
