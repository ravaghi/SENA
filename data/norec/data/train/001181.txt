For mange Madonnaer
Madonna, Valle Hovin 

Popdronninga flakker fra personlighet til personlighet: bare innimellom blir det stor underholdning. 

Etter en entré en dronning verdig, med lunt smil og beinet slengt over armlenet på trona, gir Madonna oss et par kontrollerte låter fra sitt siste album. 
Lyden skjærer, og det er vanskelig å få grep om noe i starten. 
Dansehiten Vogue, smart nok miksa med deler av den nyere "4 Minutes", gir en viss uttelling. 
Men like etter at vi endelig får litt fot forsvinner hun bak scena og overlater oss til en død video. 
Madonna, av alle, bør vite at timing er alt. 
Og denne gangen suger timinga hennes. 

Bedre blir det ikke idet Madonna, DJen og spreke dansere sklir inn i en underholdende, men billig Michael Jackson-hyllest. 
Det bør slå henne rett i ansiktet hvor umiddelbart publikum reagerer på Jackson-beatsa. 
En lignende reaksjon på hennes eget materiale må hun vente i over en time på. 

Konserten forsøker å oppsummere en flakkende tilværelse, og det er gøy å høre og se på når hun selvbevisst går imellom dansere kledd opp i hennes forskjellige epokekostymer - fra "Like a virgin"-blondene til de spisse designerpuppene. 
Men på de fleste andre låtene jager hun bare videre etter nye versjoner til sine gamle låter, som en flyktning i sitt eget show. 

Kabbala-trance. 
Selvsagt er mitt gamle idol sterkt nok til å sneie innom noe kløktig, og skikkelig morsomt, innimellom. 
Som en underholdningens yppersteprestinne slenger hun oss en slags kabbala-trance-versjon av "Like A Prayer" (opprinnelig i gospeldrakt..). 
Den religiøse balansegangen kan du fortsatt, mor: 
Nestekjærlige visdomsord fra islam, jødedom, kristendom, hinduismen, med flere, bindes sammen av et dundrende trancetema. 
En SKAMLØST herlig versjon. 

Allikevel, etter for mange intetsigende sanger, la oss stille det brutale spørsmålet nok en gang: 

Ser vi en dalende stjerne? 
Jeg håper stjernestøvet hennes bare trenger litt omgruppering, og at dette er en mellomperiode. 
Kanskje før Madonna lander en ny identitet. 
For: jeg så dronninga smile, og det så ut som hu mente det. 
Jeg skulle bare ønske Oslo ikke ble det der kjedelige mellomstoppestedet hennes. 
Se Madonna, danserne og publikum i NRK nett-TV her. 

Bildegalleri fra Valle Hovin: 
