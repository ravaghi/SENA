Metroid Prime 2: Echoes
GameCubes kanskje sterkeste kort er tilbake, i en oppfølger som fascinerer og utfordrer. 
Det er ikke et spill som hvem som helst, men les hvorfor du bør investere tid i det! 

Metroid Prime kom som lyn fra klar himmel for to år siden (les vår anmeldelse) - for første gang hadde man klart å ta en respektert 2D-spillserie og oppdatert det til dagens teknologi, med førstepersonsperspektiv. 
Resultatet var fortryllende: 
En vakker verden, full av merkelige gåter og spesielle fiender, intelligente gåter og intenst tempo. 
Og det var imponerende hvordan utviklerne klarte å bruke virkemidler fra todimensjonelle spill i deres flotte 3D-verden. 

LES OGSÅ: 

Og nå er den etterlengtede oppfølgeren klar, og ved første øyekast liden den kraftig av "mer av det samme"-syndromet. 
Faktisk mye mer enn omtrent noen oppfølgere vi har sett på en stund. 
Konseptet er nesten helt identisk, vår heltinne Samus Aran havner på en fremmed planet, mister alle kreftene sine og bruker spillet på å samle sammen oppgraderinger til sin romdrakt og nye våpen, løse uttalige gåter og beskjempe usedvanlig tøffe bosser. 

En gammel flamme 

Vi var altså litt skeptiske. 
Men det tok ikke mer enn 10-15 minutter til vi ble hodestups forelsket i spillet, husket hva som var så fantastisk med det forrige spillet og hvorfor oppfølgeren er enda bedre. 

Det er viktig å forstå at Metroid Prime har svært lite til felles med mer tradisjonelle førstepersonsspill som Doom, Halo eller Half Life. 
Fokuset er mest på oppgaveløsning, selv om kamper forekommer ofte. 
Fiendene er gjerne relativt enkle å skyte ned, våpenet ditt låser seg fast på et sårbart punkt og det er bare å fyre løs. 
De har også tendenser til å respawne hvis du går tilbake til et rom du allerede har vært i. 
Spillet tvinger oss også til mange frem- og tilbake turer gjennom de samme brettene, og det er mye plattformhopping her. 
Det kan altså virke som om Metroid Prime begår flere fundamentale feil i spilldesign, men det kunne ikke vært lenger fra sannheten. 
Alle disse elementene er fantastisk integrert i spillflyten, og resultatet er en spillbarhet fra himmelen. 

Det er en annen ting du må legge fra deg før du spiller Metroid Prime 2. 
Alle fantasier om en realistisk verden gjelder ikke her - Metroid handler om fantastiske omgivelser fulle av merkelige maskiner som tilsynelatende er skapt for at du skal kunne rulle deg sammen til en ball og skyte deg gjennom dem. 
Vi liker denne tankegangen veldig godt, det er en fin avveksling fra ditt vanlige FPS-spill. 

Som vanlig har Samus muligheten til å skanne omgivelser for informasjon. 
Det er livsviktig, ved å samle info på denne måten får du vite hvordan gåtene skal løses og hvordan fiendene skal drepes. 

To sider 

I Metroid Prime 2 havner Samus på planeten Aether, en planet som eksisterer i to dimensjoner samtidig. 
Den lyse dimensjonen er bebodd av de fredelige Luminoth, som kjemper mot Ing, de onde skapningene fra den mørke siden. 
Og de holder på å tape kampen, derfor må du hjelpe til. 

I løpet av spillet vil du bevege deg gjennom den lyse og den mørke siden, og det er kanskje den største nyheten her. 
Det du foretar deg på den ene siden har innvirkning på den andre siden, spesielt gjelder det dører du låser opp, som ikke nødvendigvis fører noe sted i den ene dimensjonen, men når du returnerer til den andre, klarer du å komme deg videre. 
Den mørke siden er en forvrengt utgave av den lyse siden, der selv luften er dødelig, og den eneste måten å overleve på er å komme seg til den nærmeste boblen med trygg luft, som er blitt utplassert av nå avdøde Luminoth-forskere. 

Progresjonen i spillet er utrolig bra, du må som sagt finne deler av din superdrakt, som består av nye våpen og nye visirer som lar deg betrakte verden på andre måter. 
Du får en del nytt utstyr usett i de tidligere spillene, for eksempel et våpen som skyter ut stråler bygd av den lyse eller den mørke energien, samt missiler som kan treffe flere mål på en gang. 
Disse våpnene brukes ikke bare mot fiender, de er også essensielle i flere av gåtene. 
Du får også en utrolig kul visor-variant, som lar deg se lydbølgene rundt deg. 

Et hvert nytt våpen eller utstyr du finner, lar deg nå nye deler av verdenen. 
Dører som tidligere var utiligjengelige kan nå låses opp og du kan komme deg til steder du før ikke kunne nå. 
Det fører til at du må ofte gjennom områder du allerede har besøkt, men det ødelegger overhodet ikke for flyten av spillet. 

Metroid Prime er en helt uslåelig kombinasjon av eventyr, utforskning og kamp, plassert en i vakker, fremmed verden. 
Visst er det vanskelig, men vi kan ikke la være å bli sjarmert og betatt av dette spillet. 

Don't fix it 

Utviklerne har ikke forandret så mye på det tekniske aspektet, med unntak av det noe spesielle menysystemet. 
Grensesnittet er akkurat som i forgjengeren, og det samme er det litt vanskelige kontrollsystemet. 
Grafikken virker imidlertid til å være noe mer detaljert, og er faktisk utrolig flott. 

Det er blitt også lagt til en symbolsk flerspillermodus, som lar fire spillere spille lokalt på samme GameCube. 
Det er kult at den finnes, men vi tror ikke at noen vil bli overbevisst til å kjøpe Metroid Prime 2 bare på grunn av den. 

Det er litt vanskelig å forklare hvorfor, men Metroid Prime 2 er bedre enn det forrige spillet. 
Det føles rett og slett mer riktig, det hele sitter bedre, historien er mer involverende og det ser flottere ut. 
Spillet er riktignok ikke for alle, entusiaster av tradisjonelle førstepersonsspill kan fort bli forvirret her, men vi synes absolutt at alle bør gi spillet en sjanse. 
Det er definitivt en annerledes opplevelse. 

Dermed avanserer serien fra en femmer til en sekser. 
