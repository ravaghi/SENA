En dedikert besserwisser
Skal du se bare én tv-krim denne påsken, bør du velge «Forhandleren» på TV 2. 

Ikke bare er det den eneste krimserien der du ikke får løsningen samme dag, den er også den desidert mest interessante og medrivende. 

Den første serien av den britiske ITV-serien var påskekrim på TV 2 i fjor. 
Den var bra, men denne andre serien er enda bedre. 
Denne gangen har Dominic King (Trevor Eve), den beste – og privatpraktiserende – internasjonale forhandleren i kidnappingssaker, viklet seg inn i en gisselsituasjon i India. 

Det starter streit nok. 
Den britisk-asiatiske familien Methas, som skal besøke sin sønn i Srinagar, blir kidnappet på vei fra flyplassen. 
Krav om løsepenger kommer. 
King, hvis motto er «aldri love og aldri lyve», har stått for forhandlingene med kidnappere og forsikringsselskap. 
Bare utvekslingen av penger og folk gjenstår, og den erfarne King har tilsynelatende stålkontroll. 
Men noe skjærer seg. 
Plutselig befinner King seg midt i en nesten uløselig floke der en busslast med britiske turister holdes som gisler av desperate kidnappere. 
Her får han bruk for alle sine strategiske og psykologiske evner, og motstandere har han på alle kanter. 
Og om bord i bussen befinner seg tilfeldigvis en ung kvinne som, hvis og når hennes identitet blir kjent, er et enda saftigere bytte for kidnapperne. 

Vi skal forholde oss til mange forskjellige mennesker i denne serien. 
Gislene og deres pårørende. 
King og hans medarbeidere. 
Politikere hjemme i England. 
Indisk politi og militære. 
Til og med litt privat skilsmissedrama blir det plass til. 
Men det funker, fordi persongalleriet er troverdig og interessant. 

Kanskje framstår King som for mye av en besserwisser i forhold til både indisk politi og hjemlige myndigheter. 
Men vi godtar det fordi han alltid vet hva han gjør, og fordi spenningen er så intens. 
