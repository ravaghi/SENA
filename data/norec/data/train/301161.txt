Studio-soul for møblerte hjem
John Legend har blitt en sjelløs soulstjerne. 

ALBUM: 
Det har nesten gått ti år siden John Legend ble utropt til den neste stjernen av ny-soulen, som da allerede i noen år hadde sveipet inn over musikkmarkedet takket være artister som D'angelo, Erykah Badu og Maxwell. 

Debutalbumet «Get Lifted», den aller første utgivelsen fra Kanye West-labelet GOOD Music, står i dag igjen som en bauta, og Legend har i motsetning til de fleste av sine kolleger fra denne epoken klart å opprettholde en levedyktig karriere. 

Det som derimot ikke overlevde. 
var selve soundet som gjorde «Get Lifted» så bra. 
I takt med sine neste utgivelser forsvant store deler av gospelen, hiphopen og ikke minst soulen fra det musikalske utgangspunktet, og i 2013 har Legends musikk blitt et utvannet produkt man heller forventer å høre i hotellbarer, på gallautdelinger og hjemme hos Caroline «Fotballfrue» Berg Eriksen. 

Når John Legend omtrent helt i begynnelsen av sitt nye album covrer Bobby Caldwells klassiske «Open Your Eyes», er det derfor passende at hans versjon har langt mer til felles med «blue eyed soul»-sangerens original fra 1980, enn andre tolkninger fra mer sertifiserte soulnavn som Dwele og Bilal. 

I likhet med sin forgjenger er «Love in the Future» et profft og behagelig studioalbum for hvite, møblerte hjem, men uten den nerven og lidenskapen man gjerne ønsker fra et soulalbum. 

Istedet bys vi på et knippe låter som grenser til radiorock-ballader, og helt sikkert får Legend invitert til enda en Nobel-konsert, men aldri er i nærheten av magien vi husker fra spor som «Used to Love U» og «Ordinary People». 
