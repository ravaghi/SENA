Scissor Sisters:«Ta-Dah» 

(Polydor/Universal) 
Genre: 
Pop 

Søster nummer to er ikke fullblods. 

Det er vanskelig å finne opp hjulet på ny, men denne herlig multiseksuelle truppen fra New York kunne i hvert fall vise til flunkende nye dekk på sin debutplate fra to år tilbake, der de ga soft syttitallspop skarpe kanter igjen. 

Problemet med å gi ut en så stilskapende debut er at en oppfølger i samme gate nødvendigvis blir mindre spennende. 
I 2004 hørtes de ut som om de kom fra en annen planet; nå høres de bare ut som Scissor Sisters. 
De er fortsatt et kostelig orkester med sterk identitet og håndterer sine glam- og discopastisjer med bravur. 

Med «I Don't Feel Like Dancin» har de fått en ny og fortjent happy-hit à la «Take Your Mama Out». 
«Ta-Dah» mangler imidlertid beske blinkskudd som «Laura» og «Mary» - sangene som fikk Scissor Sisters til å høres farlige ut. 
Denne vil muligens selge mer enn debuten, men vil ikke bli like høyt elsket. 

ANBEFALTE KJØP: 
«I Can't Decide», «The Other Side», «Land Of A Thousand Words», «Kiss You Off» 
