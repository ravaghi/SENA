Sært og morsomt
Det elleville «Wario Ware»-universet passer Nintendo DS som hånd i hanske. 

Ja, i den grad «Wario Ware Touched» kan sies å passe noe annet sted enn i psykedeliske stressdrømmer, altså. 

Som i de to tidligere versjonene av spillet til Game Boy Advance og GameCube, raser du her fra det ene snodige småspillet til det andre. 
To sekunder med oppkutting av grønnsaker følges av en statue som urinerer på en flamme eller kosing av en katt. 
Og så videre. 

Alt foregår via touchskjermen, og den intense fokusen på hva i all verden du skal gjøre innbyr til mye rar eksperimentering. 
Skal man kutte, vri, stryke eller trykke her mon tro - og tenk fort, om fem sekunder er det for sent! 

Spillet inneholder mer historie av type syk enn før, en utvidelse som faktisk klarer å gjøre spillet enda et hakk særere. 
Jeg trodde ærlig talt ikke det var mulig. 

Meget underholdende, sterkt vanedannende og utrolig morsomt. 
Men den øverste skjermen er strengt tatt helt overflødig, og det originale «Wario Ware Inc.» får fremdeles beholde klassikerstempelet for seg selv. 
