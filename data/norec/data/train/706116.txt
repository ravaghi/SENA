BOK:Historisk slektsdramatikk fra Stavanger 

BOK: 
Målbevisst pendling mellom faktisk familiehistorie og fiksjon. 

Ole Kristian Ellingsen: 
Stormsinn. 
Roman. 
335 sider. 
Wigestrand. 

Den som ønsket å tale prinsipielt om sjangeren «historisk roman», viste tidligere gjerne til Aristoteles. 
Han insisterte på at mens historiefaget handler om det som faktisk har skjedd, tar diktning om fortida for seg fiktive figurer og hendinger innenfor rammer som bør kunne oppleves som «sanne». 

Når Ole Kristian Ellingsen (f. 1952 i Stavanger, debut 2014) nå sender ut sin fjerde bok, lansert som første bind av en stavangerorientert romantrilogi, har han både gjennom avisoppslag og i etterordet gjort det klart at «Stormsinn», lagt til åra 1904-06, er inspirert av besteforeldrenes liv. 
Men for at teksten skal framstå som diktning og ikke som tradisjonell slektshistorie, har de tre hovedkarakterene – den driftige, 23-årige grosseren Olaf Eilertsen, hans autoritære, moralsk vaklevorne seilskipperfar Gabriel og sønnens fromme forlovede Kirsten Fiveland – fått oppdiktete etternavn, samtidig som bruken av allvitende synsvinkel, med stadig nye innslag av tankereferater, understreker at dette er skjønnlitteratur, ikke nøktern, faghistorisk dokumentarisme. 

Og likevel - her gjennomlever romankarakterene sine fiktive hverdagsliv i ly av systematisk skisserte stavangerkulisser der faktiske person- og familienavn, gatenavn og stedsnavn florerer, og et nasjonalt perspektiv – knyttet til bl.a. unionsoppløsningen - formidles. 
Dessuten styrkes realismen i i miljøskildringen ved at gammel skrivemåte (Buøen, Birkrem, jædermål, Hvidingsø) beholdes. 
Slik etterstrebes en arkaisk, historisk korrekt klang – av marxisten Georg Lukács foraktfullt stemplet som et typisk trekk ved såkalte «antikvarromaner». 

Men å avfeie «Stormsinn» som «antikvarisk» vil skjule at dette er en tekst med mange kvaliteter. 
Den psykologisk-realistiske beretterformen virker riktignok tradisjonell og ofte lite utfordrende, men tidsbildet, preget av klasseskiller, løgner og intriger, er overbevisende i all sin detaljrikdom. 
Dessuten er bruken av cliffhangere, det at spenningen punkteres midt i en scene, for slik å lokke leseren videre til neste kapittel, et hyppig, effektivt fortellergrep. 

Framfor alt fengsles man av kjærlighets- og sykdomshistorien til Olaf og Kirsten, han et bipolart forretningstalent som kastes mellom «melancholia» og «mania» og umyndiggjøres av egen far, hun en gudfryktig kristen som får et kall - å stå ved Olafs side «gjennom sjelemørke og stormsinn» livet igjennom. 

Men stilistisk kan denne slektsbaserte, litt ordrike Stavanger-historien knapt måle seg med Einar O. Risas mer finslepne romankvartett «M.Kanne & Søn». 
