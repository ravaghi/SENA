Kanye West:«The College Dropout» 

(Universal) 

Hitmaker blir rapper med megasuksess. 

Kanye West har produsert hitlåter for størrelser som Jay-Z og Alicia Keys. 
Denne uken gikk hans eget album, «The College Dropout», rett inn på toppen av Billboard-lista. 

Produsenten Kanye West aspirerer til en plass ved siden av Timbaland og The Neptunes. 
Mannen er så ettertraktet at han knapt har fått tid til å fullføre «The College Dropout», som er blitt en nokså underholdende og spretten affære. 

Kanye West vil aldri bli husket som en stor rapper. 
Produksjonsmessig, derimot, er albumet et overflødighetshorn av feite beats, oppfinnsomme samples og stilmessig varierte sanger. 

Hør totalt uimotståelige «Breathe In Breathe Out» med Ludacris, lekre «All Falls Down», soulaktige «Spaceship» og rullende «Get'em High» hvor verbale tungvektere som Talib Kweli og Common viser hvor skapet skal stå. 

ESPEN A. HANSEN 
