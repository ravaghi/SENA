Nå fortjener El Cuero det store gjennombruddet
Fantastisk storslått og kledelig jordnært om hverandre på gruppas fjerde og beste plate. 

ALBUM: 
Brødrene Takle-Ohr har vært godt synlige musikanter med diverse profilerte rockere de siste årene. 
De må gjerne vies enda mer oppmerksomhet for sine personlige bedrifter. 

El Cueros nye plate «Victors Justice» er i likhet med bandets tre foregående album nok et eksempel på at gjengen har mye å by på når de tar pennen fatt selv. 

Og veien fremover blir stadig mer eklektisk. 
Den i utgangspunktet mer rendyrkede Neil Young-americanaen sprer seg nå både i retning progpop («The Long Road Home») og klassisk radiorock («My Dark America»). 
Med andre ord en slags missing link mellom The Allman Brothers Band og Journey. 
Ikke til forkleinelse for noen av dem. 

Det låter fantastisk storslått og usjenert, og samtidig kledelig jordnært der låtene krever det. 
Hør bare nydelige «A Deadline in Your Soul» i duett med Tuva Syvertsen fra Valkyrien Allstars. 

Den største styrken til bandet ved siden av den instrumentale lekenheten er gjengens gjennomgående evne til å skrive store refrenger som umiddelbart sitter i pannelappen. 
For det fortjener El Cuero å bli hørt. 
