En tragikomisk genitulling.Eller? 

Fabelaktige James Franco får oss til å gapskratte av filmskaperen Tommy Wiseaus ekstreme nykker og personlighet. 
Men i bakgrunnen ulmer også en sår og tragisk historie. 

The Disaster Artist 

Sjanger: 
Komedie. 
Nasjonalitet: USA 2017. 
Regi: 
James Franco. 
Skuespillere: James Franco, Dave Franco, Seth Rogen, Alison Brie. 
Lengde: 
1 time 43 min. 
Aldersgrense: 12 år. 

Om drømmen er å bli berømt, er det ikke nødvendigvis en dårlig ting at alle ler av deg og synes du er en talentløs tulling. 
Berømt er berømt. 
Men det er aldri ren berømmelse folk drømmer om. 
Anerkjennelse, derimot... 

Tommy Wiseau, for eksempel. 
Ville bli berømt. 
Satset på at Los Angeles og filmbransjen var stedet å få drømmen realisert. 
Han var ikke redd for noe. 
Han hadde ambisjoner og lidenskap. 
Han ga alt. 
Når ingen trodde på ham, brukte han sine egne penger og hjerteblod til å skrive, regissere og spille hovedrollen i «The Room». 
Filmen som i dag kalles «verdens beste drittfilm», og som får filmklubbfolk verden over til å le seg skakke. 

Men «The Room» er ikke en komedie. 
Og kjærlighetsdramaet var visst basert på Wiseaus egne, såre opplevelser. 

Virkelighetsnært 

James Franco har regissert og spiller selv hovedrollen i «The disaster artist» om Wiseau, samt innspillingen og lanseringen av «The Room» i et slags freakshow med varme. 
Selv om du ikke har sett «The Room», vil du oppdage at Francos film - utrolig nok - ligger svært tett opp til virkeligheten. 

James Franco er fantastisk ned i minste detalj som den svært så gåtefulle Wiseau, en fyr det nok ikke finnes maken til, selv om flere av hans eksentriske personlighetstrekk er lett gjenkjennelige i Idol- og sosiale medier-æraen. 
Akkurat som personligheten hans, er filmen hylende morsom og utmattende på en gang. 
Franco/Wiseau tar ekstremt mye plass. 
Hele tiden. 

Idol-dilemmaet 

Derfor er det godt at vi underveis også får nye tanker til det evige dilemmaet: ja, vi skylder oss selv å følge drømmen, så vi ikke skal bli sittende der på gamlehjemmet og angre. 
Men når må vi innse at evnene ikke står i forhold til ambisjonene, slik at vi ikke blir sittende der på gamlehjemmet og angre på at vi satset på feil hest? 

Å, som vi kan le av Wiseaus ekstreme selvtillit, manglende talent og selvinnsikt, samt dårlige smak. 
Men han nådde målet sitt. 
Realiserte drømmen sin. 
Nå har selveste James Franco spilt ham og omtrent hyllet ham i en film som handler bare om ham. 

Noen ville kanskje kalt ham et slags skrudd geni. 
