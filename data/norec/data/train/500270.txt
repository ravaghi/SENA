Tidig tidsreise
J & K holder koken, også i 3D. 

Ti lange år har gått siden «Men in Black II». 
Men treeren var vel verdt å vente på. 

Mens agent J (Will Smith) har beholdt sin vimsete, gutteaktige sjarm, er agent K (Tommy Lee Jones) blitt enda mer knortete i steinansiktet. 
Slik sett er alt ved det gamle i dette snurrige universet av gravalvorlig vidd, bisarre romvesen, ultraeffektive våpen og snodige kjøretøy. 

Det nye er at «Men in Black 3» både er en oppfølger og en forløper til de tidligere filmene. 
Historien sparkes i gang idet Boris rømmer fra høysikkerhetsfengselet på månen. 
Det ravgale alienbeistet har kjeften fullt av jeksler, et dødelig våpen i hånden og én hensikt med tilbaketuren til jorden: å tidsreise tilbake til 1969 og det fatale øyeblikket da K skjøt av ham armen, og å gjøre det hele om — med dødelig utgang for K og enorme konsekvenser for jordkloden. 

Inn med den nerdete dingse-fyren som også har tidsreiseinn-retninger i skuffen. 

Inn med J, som finner ut hva som må gjøres. 
Vips tilbake til juli 1969 med ham også. 

Som tidspunktet antyder, er selvsagt Apollo 11 involvert. 

Resten er pur fornøyelse. 

Det sene sekstitallet spraker av farger, lekkert forseggjort og presist gjengitt i sitt typemessige mangfold, Andy Warhol inkludert. 

Å gi Johs Brolin rollen som den unge agent K var en genistrek. 
Brolin håndterer oppgaven perfekt, helt ned til Tommy Lee Jones’ ikoniske kroppsholdning og talemåte. 
60-tallshistorien utfyller og forklarer dessuten forholdet mellom K og Emma Thompsons agent O - og mellom K og J. 
Pakket inn i knitrende sentimentalt silkepapir, legger det alen og hjerte til fortellingen som helhet. 

Underveis glemmer jeg helt at den første «Men in Black»-filmen kom for 15 år siden. 
Universet og ideene er fornøyelig gjenkjennbare. 
Samtidig oppleves treeren ny og frisk, preget av den samme oppfinnsomme lekenheten og det uhøytidelige overskuddet som kjennetegner forløperne. 
Høydepunktene står i kø, latteren sitter løst. 
Treeren er langt bedre enn toeren. 
Til og med 3D-formatet fungerer, i svimlende scener fra skyskrapere og rakettoppskytningstårn. 

Er du enig med anmelderen? 
Si din mening her: 
