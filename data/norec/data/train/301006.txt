Luksuriøst og smygende fra Solanges låtpartner
Dev Hynes i full blomst. 

ALBUM: 
Tenk at det bare er 7-8 år siden Dev Hynes hamret løs på gitarer i indie-screamobandet Test Icicles. 

Siden har han rukket å gi ut to countrypopalbum som Lightspeed Champion, før flørten han begynte med synth og romklang under Blood Orange-navnet kulminerte i produksjonen av en av fjorårets mest minneverdige låter, Solanges «Losing You». 
(De to skrev hele «True»-EPen i fellesskap.) 

Det oppsiktsvekkende er likevel ikke sjangervandringen, men hvilket nivå han har holdt gjennom det hele. 

«Cupid Deluxe» er intet unntak. 
Tvert imot er dette et helstøpt, utsøkt album som gynger og smyger seg inn i ørene, med et sparsomt instrumentert 80-tallslydbilde der trommemaskiner, tørr gitarplukking, fjerne, bløte synthakkorder og sporadisk slapbass er nøkkelingrediensene. 

Hynes synger luftig og intenst, men prikken over i-en settes av de mange førsteklasses gjestevokalistene; folk fra Chairlift, Friends og Kindness dukker blant annet opp. 

Favorittsporene er mange; Todd Terje-discorocken i «Uncle Ace» er et av dem, sammen med søvnige, sax-pyntede «Chosen» og «Chamakay» med sin florlett desperate RnB-pop. 
Det låter flott, og ikke overraskende, veldig tidsriktig. 
