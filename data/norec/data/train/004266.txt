Kill Buljo 2
Skamløst rølpete crazykomedie. 

Det aner meg at Kill Buljo 2 ikke blir en kritikerfavoritt. 
Men når jeg anmelder filmer, stiller jeg meg ofte et par spørsmål: 
Hva forsøker denne filmen å være? 
Og hvor godt lykkes den med det? 

Kill Buljo 2 forsøker å være en skamløst rølpete crazykomedie - og lykkes med mye. 
Den geniale plakatsetningen «Alt er bedre i toer’n» signaliserer med all tydelighet hva denne filmen er ute etter. 

Den vil formidle den typen humor du kanskje ikke vil innrømme at du har. 
Det gjelder også meg, og jeg må innrømme at jeg synes dette var morsomt nok. 

Jeg skulle gjerne hatt en unnskyldning til å le oftere og råere, men filmen leverer i alle fall det forhåndsomtalen lover! 

Alt annet enn sofistikert 

Jompa Tormann (Stig Frode Henriksen) blir rasende når hans reinsdyr massakreres, og hornene blir stjålet. 
Han følger sporet fra Finnmark til Thailand, der han oppdager hvorfor reinsdyrhorn er ettertraktet vare. 

Dessuten er politimannen Sid Wisløff (Tommy Wirkola) tilfeldigvis i landet, og blir innblandet i Jompas kamp for hevn mot den skruppelløse Padda og hans kriminelle gjeng. 

Han møter også mystiske Anniken Skaiwalker (Ingrid Bolsø Berdal), som kanskje ikke er helt den hun gir seg ut for å være. 

Historien er alt annet enn sofistikert, som også er i høyeste grad tilsiktet. 
Det kan virke som om Tommy Wirkola og Stig Frode Henriksens 14 år gamle alter egos har skrevet manuset, og fått en par år eldre Vegar Hoel til å regissere. 

Og det kan nok virke i overkant barnslig. 
Figurene har navn som Bleik Carrington, Obi Wank Tjernobyl, Tante Hasj og Major Tits. 
Humoren spinnes ofte rundt kroppsvesker og de edlere deler i ulike sammenhenger, uten at de blir eksponert. 

Kanskje burde filmen latt pupper, pikker og romper bølge over lerretet i beste Lars Von Trier-stil? 
Har man sagt A, kan man like gjerne ta resten av alfabetet med det samme. 

Flere flaue høydepunkt 

Kill Buljo 2 fungerer aller best når den parodierer andre filmer. 
Åpningsscenen er en morsom vri på åpningen av Cliffhanger. 

Et kjent tv-tryne er med i en Brokeback Mountain-inspirert scene, mens innslag av Kill Bill selvsagt også er parodiert, blant annet i en treningssekvens med regissør Vegar Hoel i rollen som barteprydet mentor. 

Til slutt får vi et James Bond-inspirert oppgjør i skurkens hule, som byr på flere flaue høydepunkt. 
Noe av humoren i filmen er dødfødt, men mye fungerer godt ut i fra forutsetningene. 

Kill Buljo 2 er langt bedre produsert enn forgjengeren, som jo var laget på et knøttebudsjett. 
Nå kan Jompa og co breie seg i Matt Westons flotte scopebilder med fine kostymer og effektive kulisser på eksotiske innspillingssteder. 

Kill Buljo 2 vil kanskje ikke hale i land noen priser, men jeg synes det er helt greit å koble ut hjernen og la meg more av filmens teite påfunn. 
Og jeg visste utmerket godt hva jeg gikk til! 

Produksjonsselskapet Tappeluft Pictures er nemlig Norges fremste leverandør av denne typen trashfilm - og er dermed en nødvendig motvekt til alle landets Molander, Holster, Johnsener og Triere. 
