VW Jetta utfordrer
VW Jetta vokser seg stor. 
Det kan gå utover både lillebror og storebror. 

Sedaner er ikke blant nordmenns favoritter, ettersom Norge er et utpreget marked for stasjonsvogner. 
Et fåtall biler er likevel ikke å få som annet enn sedan, og nye Jetta er nettopp en slik bil. 
Alle tidligere generasjoner av Jetta har vært en sedanutgave av Golf, men nå er bilen i ferd med å vokse fra sitt opphav, og nærmer seg mer Passat i størrelse. 
At Jetta vokser seg litt større en Norges mest solgte bil, VW Golf, gjør den enda mer aktuell. 
Kanskje nye 
Jetta kan bli bilen som vekker noe nytt i en traust kundegruppe? 
Det er nemlig flere grunner til at det ikke er usannsynlig. 

Fra Golf til Jetta 

Historisk sett har Jetta hatt en noe krunglete vei fra sine første leveår og frem til i dag. 
Selv om bilen fra første dag har vært en sedanutgave av Golf, eller en Golf med rumpe om du vil, så har den fått endret navn flere ganger underveis. 
For første gang er en bil i Jetta-familien nå bygget fra bunnen av, og har således løsrevet seg helt fra Golf. 
Nå har den egen plattform, og helt egne mål. 
Nå er den ikke lenger en sedanutgave av Golf, men et helt fullstendig eget produkt. 
Det vises også godt på de fysiske målene. 

Navntrøbbel 

Førstegenerasjonen kom i 1979, fem år etter Golf, og da som Jetta. 
Generasjon to kom i 1984, og bilen beholdt navnet helt til tredje generasjonen kom i 1991. 
Da ble bilen døpt om til Vento, men var fortsatt en VW Golf med rumpe. 
Også fjerde generasjon fikk et nytt navn. 
Den kom på markedet i 1998, og navnet ble Bora. 
Først på femte generasjon ble det igjen klart at bilen skulle få tilbake sitt opprinnelige navn, Jetta. 
Den så dagens lys i 2005, og har gått frem til i dag. 
Når den sjette bilen i familien nå kommer på markedet, så er det første gang bilen er bygget på sidelinjen av Golf, og på egen basis. 
For første gang ville det være naturlig om navnet ble noe annet enn Jetta, men nei. 
Nå skal det fortsatt være Jetta. 

Tre motorer 

Ved lansering blir det to motoralternativer å velge mellom. 
Det er VWs kjente 1,6 liters diesel på 105 hk, og 2,0 TDi på 140 hk. 
Først nærmere sommeren blir det en bensinversjon å få, i 1,4-literen på 122 hk. 
Alle motorene kan fåes med valgfri manuell eller DSG-automat. 
Velger du DSG-kassen, så er denne 7-trinns i kombinasjon med de to minste motorene, mens DSG-kassen i 2,0 TDi er 6-trinns. 
Den minste dieselmotoren er dessuten BlueMotion Technology, med start/stopp funksjon og regenerativ bremsekraft. 
Dette betyr at energi fra motorbremsing opptas som energi og lader batteriene, noe flere nyere biler har fått. 

Som ventet 

På veien er Jetta svært forutsigbar, på lik linje med de fleste andre biler fra konsernet. 
Om vi skal sette fingeren på noe, så må det bli at den minste dieselmotoren trives best sammen med DSG-kassen. 
Med manuell kasse sliter vi med det samme her som andre biler med samme motoren. 
Den trenger turtall for å komme i gang, eller så kveler du den. 
Dette gjør den irriterende å ha med å gjøre, men så snart du er i gang, så er alt bare en fryd. 
Litt mye knatring er det også fra den lille motoren, men snodig nok venner du deg til det. 

To utstyrsversjoner 

Når nye Jetta kommer på markedet i Norge i mars, så vil den finnes i to forkjellige utstyrsversjoner, Comfortline og Highline. 
Begge utgaver har godt med utstyr, men for prisforskjellen på 4.000 kroner er det liten tvil om at du bør velge den best utstyrte, Highline. 
Ikke bare fordi det ekstra innhold i pakken er så mye at 4 lapper er billig, men også fordi du helt sikkert får mer igjen for den når du skal selge. 
Nordmenn er utvilsomt opptatt av utstyr, og godt utstyrte biler selges lettest. 

Highline har følgende utstyr, utover Comfortline 

Sportseter m/korsryggjustering16 Atlanta lettmetallfelgerTåkelys i støtfanger foranKromlister i grill, og under sidevinduerStor kjørekomputerInnvendig dekor, Iridium 

En lillebror og storebror 

Jetta plasserer seg elegant mellom Golf og Passat i størrelse. 
Den norske importøren regner med litt kannibalisme fra begge de andre bilene, men mest naturlig kommer den antagelig fra Golf. 
Jetta har nemlig mye Golf ikke har, deriblant veldig god plass i baksetet, samt et enormt bagasjerom. 
I tillegg er akselavstanden lenger, noe som går i positiv retning med tanke på komfort. 
Når vi således vet at prisforskjellen er 13.000 kroner, så kommer flere til å velge den litt større varianten. 
Passatkundene kan også være villige til å velge litt mindre bil for å spare så mye som 30.000 kroner. 
Det er nemlig prisforskjellen opp til Passat. 

Europeisk utgave 

Nye Jetta produseres i Mexico, men må ikke forveksles eller sammenlignes med modellen som skal selges i USA. 
Det er store forskjeller på alt fra materialvalg i interiøret, til utstyr og konstruksjon. 
Den amerikanske er laget for kollisjonstester i USA, mens den Europeiske er skreddersydd for vårt marked. 
Forskjellen ligger blant annet i at det i USA legges stor vekt på påkjørsler bakfra, mens det i Europa legges vekt på det meste. 
Dessuten stiller den europeiske kunden langt strengere krav til en bil enn den amerikanske når det gjelder opplevd kvalitetsfølelse. 

Alt i alt er Jetta som sagt veldig forutsigbar, men stort sett bare på godt. 
Dette er ikke en bil for de ihugga entusiastene, men en bil for de som ønsker en sedan i en nær perfekt størrelse for norske forhold. 
Er Golf litt for liten, så er dette et supert alternativ. 
Er Passat for stor, like så. 
Lykke til. 
