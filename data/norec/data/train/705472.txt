ROMAN:Tobakkshandleren, Hitler og Freud 

Fabulerende realisme med atmosfære fra Wien i hitlerismens første maktdager. 

Robert Seethaler: 
Tobakkshandleren. 
204 sider. 
Roman oversatt av Ute Neumann. 
Press. 

I fjor fikk vi på norsk østerrikske Robert Seethalers (1966) roman «Et helt liv», der han skildrer livsløpet til den bortsatte, forhutlede underklassekarakteren Andreas Egger, fra tidligste barneår ved forrige århundreskifte til etter annen verdenskrig, så det på 130 sider blir en betagende hyllest til menneskelig livskraft,overlevelsesevne og livreddende uegennytte. 

Årets «Tobakkshandleren», også den oversatt av Ute Neumann, er konsentrert omkring noen få år på slutten av 1930-tallet: 
Da den sekstiårige forspiste og fordrukne Alois Preininger omkommer under bading etter et enormt vertshusmåltid med tilbehør, betyr det en omveltning for Franz Huchels førtiårige mor i Salzkammergut. 
Den månedlige innbetalingen fra bygdas kakse for diskret utviste tjeneste opphører, og den enslige mora kan ikke lenger forsørge sin halvvoksne sønn, den naivt uskyldige Franz, som til nå har levd et slaraffenliv. 

Så hun sender ham til Wien, der tobakkshandler Otto Trsnsjek (han skylder vel mora ei beine), tar ham inn som medhjelper i den lille butikken sin. 
Den fører et stort utvalg av aviser, hylle på hylle med sigarer og sigaretter – samt »sanselige blader» i en skuff under disken. 

Franz blir innlosjert på bakrommet, og tar fatt på sin læretid: 
Han må lære seg særpreget til alle sigarmerkene, hvilke kunder som vil ha hvilket sigarettmerke. 
Han må også gjøre seg kjent med storbyen, for ikke å snakke om kvinnekjønnet og kjærligheten. 
Han kommer så smått i gang, men den blyge og lite framfuse 17-18-åringen Franz får ikke snøret i bunn hos tre år eldre Anezka fra Bøhmen, løsarbeidende kokke, hushjelp, barnepike – og stripper på en luguber klubb. 

Franz er det gode menneske som det sjelden går godt. 
I sin nød oppsøker han en av sine faste sigarkunder, oldingen Sigmund Freud, for trøst og hjelp. 
Slik oppstår et vart vennskap mellom dem: 
Alle sammen, arbeidsgiveren Trsnjek, Franz, Freud og Anezka skal få sine liv omkalfatret etter Anschluss og hitlerismens sanseløse herjinger tar fatt. 

Seethaler har på imponerende vis skildret de umake karakterene, forholdene dem imellom, livene deres til en mosaikk av en omveltende tid, sanselig, med en fysisk atmosfære av «anno dazumahl», som leseren ikke bare tror på, men kan medoppleve. 
