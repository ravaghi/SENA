Perfeksjonert raseri
Purified in Blood har kanskje ikke fått like mye omtale som sine medrogalendinger i Kvelertak de siste par årene, men de byr på mye av det samme. 
Ikke minst gjelder det et aggresjons— og energinivå som er godt over grensen for det begripelige. 

Den viktigste forskjellen er at Purified in Blood er mer av et rendyrket metalband. 
Det er ikke vanskelig å peke ut verken Mastodon-aktige riff, Lamb of God-brekk eller Iron Maiden-inspirerte sololøp i låtene deres. 
Men det de mangler av originalitet, kompenserer de for med desto mer dynamikk og intensitet. 
At vokalist nummer to har sluttet siden forrige plate, merkes knapt. 
«Flight of a Dying Sun» er en drøy halv time med et raseri så perfeksjonert at en stakkar ikke kan annet enn å la seg overkjøre – og glise som en idiot. 
I juli spiller Purified in Blood på festivalen Måkeskrik i Kristiansand. 
Ta dét som en anbefaling eller en advarsel, alt etter som. 
