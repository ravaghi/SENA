Skunk Juice LS100
Øreklokker som er skapt for å deles. 
En god idè, men ikke like bra i praksis. 

Ifølge egenreklamen skal Skunkj\ 
Juice øreklokker "passe utmerket til de som ønsker å nyte god lyd på øret". 
Omtrent det samme som enhver hodetelefonprodusent skryter av, altså, men Skunk Juice har heldigvis et ess i ermet. 
Her skal det nemlig være svært enkelt å dele favorittmusikken din med venner. 

Det måtte selvsagt testes. 

Magnet er hemmeligheten 

Selve hodetelefonene ser ganske bra ut, og vil antagelig være en innertier hos målgruppen, som vi tipper hovedsaklig er ungdom. 

Bortsett fra det sorte midtpartiet på bøylen og de sorte putene, er nemlig resten av hodetelefonene hvite. 
På bilder og avstand ser de faktisk ganske eksklusive ut, men nesten alt er laget i plast, og de er derfor svært lette. 
Til prisen, som i følge importøren ligger på 400 kroner per stykk, er det helt akseptabelt. 

Det største salgsargumentet med LS100 er imidlertid at de lar deg koble hodetelefonene sammen, slik at for for eksempel to barn i baksetet kan se på den samme filmen på iPaden og få lyden i klokkene uten å forstyrre deg som kjører. 
For ett sett blir altså prisen på 800 kroner. 

For at dette skal være mulig har hodetelefonene to magnetinnganger. 
Den ene skal gå til lydavspilleren, mens du kan koble til sett nummer to i den andre. 
Totalt kan hele fire hodetelefoner kobles sammen på samme måte. 

I teorien er dette en god idé, spørsmålet er selvsagt hvordan det fungerer i praksis. 

Både og 

Konseptet er en videreføring av ørepluggene EarBuds, som vi tidligere har testet fra samme selskap. 
Vi var derfor spent på hvordan det fungerte. 

På ørepluggene var nemlig ikke magneten kraftig nok, slik at de i praksis kun fungerte når begge personene satt stille. 

Den gode nyheten er at magnetene på LS100 er kraftigere, og derfor sitter bedre fast. 
Helt fornøyd er vi likevel ikke, for mens magneten satt som støpt på det ene eksemplaret var de ikke like effektive på det andre. 

Vår dom er altså fortsatt at dette ikke fungerer bra nok til at to venner kan spasere sammen og høre på musikk. 
Sitter begge to i baksetet på en bil, eller på toget, kan de likevel gjøre susen. 

Lyd og komfort 

Skunk Juice LS100 spiller mer enn høyt nok, og i denne prisklassen forventer vi ikke mirakler når det gjelder bass. 
Vi skriver imidlertid ikke under på importørens anbefaling om at bassen er fyldig. 
Det er den nemlig ikke. 
Dette låter egentlig ganske middelmådig. 

Hovedproblemet er imidlertid at LS100 ikke er gode å ha på hodet. 
Putene oppleves som så harde at jeg ble sliten i hodet etter å sittet på toget i 20 minutter, og det er, for å si det pent, ikke helt heldig. 

Med andre ord: 
Tanken er god, men dette er ikke verdt pengene. 
Kjøp heller et vanlig headsett og en lydsplitter om deling av musikken er viktig. 

For info om tilgjengelighet og andre opplysninger, sjekk Importørens hjemmesider. 
