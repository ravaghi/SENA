Kari Bøges siste bok om Vivian
Kari Bøge har skrevet om Vivian i over 40 år. 
Nå har hun skrevet sin sjette og siste bok om henne. 

"Vivian, fri" er en frittstående bok om Vivian, en aldrende kunstner. 

Vivian vil heller se enn å bli sett. 
Derfor går hun heller ut om natten enn om dagen. 
Derfor oppsøker hun ikke lenger fellesskap med de andre beboerne i kollektivet hun bor i, i bygården hun eier. 
Tankene kretser om å gjøre det slutt. 
Men heller ikke i døden holder Vivian ut tanken på å bli sett. 
Først da hun har pønsket ut en metode som gjør henne sikker på at hun kan dø uten at noen noensinne vil finne henne, lar hun tanken fare. 
Denne frigjørende tanken er samtidig første steg mot å bli fri gjennom å leve. 
Herfra - fra det absolutte nullpunktet - bygger hun livet opp igjen. 

Kari Bøge er ikke blant de aller mest kjente forfatternavnene i Norge - men hun har skrevet bøker i mer enn fire tiår, og har utgitt både poesi, bøker for barn og ungdom og romaner. 
I tillegg er hun illustratør og billedkunstner. 
Hun har fått flere priser, særlig for sin barne- og ungdomslitteratur. 

Om Vivian endelig blir fri, skjer det ikke uten motstand. 
Etterhvert som handlingen skrider fram, krever viktige personer fra Vivians fortid plass i livet hennes. 
Venninnen Lin, som er så avhengig av bekreftelse at hun snapper Vivians kjæreste og suger til seg oppmerksomheten fra Vivians venner og bekjente. 
Ekskjæresten Simon, som lot seg erobre, og forlot henne idet de skulle gjøre alvor av et liv sammen. 
En venn. 
En nabo. 

Vivian griper nye sjanser, og settes fri. 
Men i neste sving reverseres følelsen, hun er ikke fri likevel. 
Rent dramaturgisk får vi ikke tilfredsstillelsen av å bli tatt med til et klimaks for så å bli forløst. 
Alt skjer uten dialog, i Vivians hode, mye av det i retrospektiv og i en tilstand av livslede. 

Og selv om Bøge flere steder nærmer seg eksistensielle spørsmål med nerve, skarpe observasjoner og originalitet, blir dessverre boka som helhet litt stillestående. 
