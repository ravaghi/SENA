Følg lyden
Dans, sa Foals. 
Og vi rykket på oss titt og ofte. 

Indierockbandet, som består av vokalist Yannis Philippakis, Jack Bevan, Jimmy Smith, Walter Gervers og Edwin Congreave, har opparbeidet seg en betydelig fanskare med gjengens tre album siden oppstarten med studioplaten Antidotes i 2008. 

I kveld, på Hoves aller største scene - dagen etter at en bortskjemt M.I.A spilte på samme sted - spiller karene drivende og dancy indierock i duskregnet. 
Og de varierer instrumentalrocken mellom melodiøse og dansbare deler, støyaktige partier og rolige segmenter. 
Vi snakker om utvilsomt dyktige musikere. 

Man blir glad av spretne kutt som "My Number", som er hentet fra britenes siste album, Holy Fire. 
Rockefoten rykkes, til og med de aller skeptiske (les: en venn) lar seg rive med. 
Riktignok er det noe automatisk med måten frontmannen Philippakis styrer skuten, men det blir fort sånn når Foals legger seg på et skyhøy ambisjonsnivå. 
Det er mye de skal gjennom i løpet av den snaue timen de har til rådighet, og det merkes. 

Febrilsk stemning, men de er relativt flinke til å bryte opp settet med digge sanger som "Late Night". 
Også runder de av ballet med feite "Two Steps, Twice" fra ovennevte debutplate. 
Dans, sa de. 
Og vi rykket på oss titt og ofte. 
Nok en finfin opplevelse på Hove - check. 
