Asus O!Play
Denne mediespilleren takler "alt" av formater. 
Billig er den og. 

Det begynner etter hvert å bli et svært godt utvalg av frittstående HD-mediespillere. 
Har du fulgt med på DinSide, har du sikkert fått med deg testen vår av WDTV, for eksempel, som fikk terningkast 5. 

Asus O!Play er et produkt i samme gate, men den støtter også avspilling - og kopiering - av mediefiler som du har liggende på nettverkdisker og PC-er i nettverket ditt. 

I korte trekk sørger Linux-baserte Asus O!Play for å spille av digitalt lyd-, film- (inkl HD) og bildemateriale på TV-en din, enten fra eksterne harddisker, minneplugger eller fra nettverket. 

Spiller "alt" 

Formatstøtten er den mest imponerende vi har sett så langt, og inkluderer blant annet Quicktime og RealMedia, DivX, Xvid (inkl HD), WMV (inkl HD), alt som kan krype og gå av MPEG-varianter, MKV, H.264 osv osv. 
På lydsiden støtter den både Ogg Vorbis, Flac, AAC, 3GP, M4A og WMA i tillegg til MP3. 

På baksiden finner du tilkoblingspunkter for analog, kompositt tilkobling (bilde og lyd), og kabler til dette følger med. 
Men for HD-film må du bruke HDMI-utgangen og en HDMI-kabel, noe som ikke følger med, noe vi synes er tullete. 
Her er også nettverkkontakten, og en optisk lydutgang. 
O!Play støtter naturligvis 5.1 surround. 

Asus O!Play til venstre, WDTV til høyre 

Mediedeling fra PC-er i nettverket fungerer etter mappedelingsprinsippet. 
Trådløst nettverk er dessverre ikke støttet, men for HD-materiale er det en klar fordel å ha kablet forbindelse, for å sørge for jevn høy hastighet, og dermed unngå at bilde og lyd hakker. 

Rask respons 

For alle som har satt sin fot i en filbehandler, er det en lett sak å bla seg til riktige filer via grensesnittet på spilleren. 
Det er kanskje ikke det mest fansy grensesnittet, men det fungerer. 
Etter et par sekunder dukker det også opp en miniatyrvisning av fila i ruten til høyre. 

Og det leder oss inn på et viktig punkt vedrørende denne spilleren; responsen. 
Den er rett og slett meget god. 
Det er svært lite venting fra du trykker på OK-knappen på fjernkontrollen, til spilleren reagerer. 
Tro oss, her syndes det mye hos konkurrentene, og verdien av at det går kjapt skal ikke undervurderes. 

Sitter du noen meter unna er det heller ikke noe problem at du må sikte spesielt direkte for at den skal reagere. 

På siden sitter en eSATA-tilkobling samt en USB-port 

Full støtte for norsk tekst 

Mediestøtten er, som allerede nevnt, formidabel, absolutt alle klippene vi på forhånd hadde gjort klar, ble avspilt uten problemer. 
Også teksting (.sub og .srt) ble lest, og bokstavene ÆØÅ ble gjengitt korrekt. 

Det var heller ikke problemer knyttet til hakking i de mest krevende scenene av 1080P-klipp, et problem som er i ferd med å gå over i historien. 

I motsetning til WDTV klarer O!Play å hoppe mellom kapitler i ISO-speilbilder av DVD-filmer, noe som er kjekt. 

Vi reagerer litt på at plasseringen av teksten ikke kan justeres vertikalt. 
Ved ett tilfelle viste kun øverste del av teksten. 
Heldigvis kunne vi justere bildet horisontalt via TV-menyen, og klarte på den måten å omgå problemet. 

Asus O!Play er vesentlig større enn WDTV, og kunne faktisk ha rommet en 3,5" harddisk. 

Konklusjon 

ASUS O!Play koster rundt tusenlappen, og det synes vi definitivt at den er verdt. 
Det er mange mediespillere på markedet, men dette er absolutt blant de aller beste vi har testet. 
Vi hadde faktisk ventet at den var noen hundrelapper dyrere. 

Spilleren er på vei i butikkene i skrivende stund. 
