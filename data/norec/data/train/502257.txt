«Lovleg» forsøker å være en annerledes ungdomsserie.Klarer den det? 

NRKs nye ungdomsserie er umulig ikke å sammenlikne med «Skam» og «Blank», men skiller seg fra begge med sin humoristiske stil og klønete hovedperson. 

«Lovleg» fortelles på samme måte som NRKs tidligere nettbaserte serier, gjennom sosiale medier og korte videoklipp som samles til en episode ukentlig. 
Torsdag formiddag er nesten to episoder ute, og anmeldelsen er basert på disse. 

Denne gangen er det 15-år gamle Gunnhild fra Høyanger vi følger. 
Hun flytter til Sandane for å gå på Firda videregående skole, hvor hun skal bo i kollektiv på et rom som har dusjforheng til dør. 
Standarden på resten av kollektivet står i stil. 

De andre hun bor med er nokså karikerte personligheter – dramaeleven Sara med blått hår, Alexander som går musikklinjen og bruker sminke, og håndballspilleren Peter som går idrett. 

Skal vi tro Gunnhilds foreldre, flytter hun hjemmefra allerede som 15-åring fordi hun ikke hadde venner i Høyanger. 
Dette skal bli en ny start, men vi skjønner fort at Gunnhild føler seg utilpass, og ikke vet helt hvordan hun skal oppføre seg i sosiale settinger. 
Jo hardere hun prøver å passe inn, jo dårligere går det. 

Mye tyder på at Gunnhilds nye start er i ferd med å gå svært dårlig. 
Rykter fra fortiden forfølger henne, og kjæresten hjemmefra viser seg fort å ikke være den Gunnhild tror. 
Hun kommer også skeivt ut med de andre i kollektivet. 

Der Ella, hovedpersonen i «Blank», var nettopp bemerkelsesverdig blank, altså med lite mimikk og egentlig personlighet generelt, er Gunnhild motsatt. 
Store grimaser, keitete kroppsspråk, mange følelser. 

Hva Gunnhild føler kommer også tydeligere frem ved at man ikke bare får lese tekstmeldinger og se instagramposter, men også får innsyn i notatene på Gunnhilds telefon. 
De er som en dagbok med både tanker, huskelister og forsøk på å skrive dikt. 

Ennå synes jeg ikke denne funksjonen bidrar med så mye til historien, annet enn å utdype hva Gunnhild føler om ulike situasjoner. 
Jeg forstår heller ikke hvorfor disse notatene ikke kommer opp kronologisk med resten av meldingene og klippene, men kun er tilgjengelig hvis man åpner profiloversikten på seriens nettside på mobil, men kanskje det vil få større betydning etter hvert. 

Temaene vennskap, kjærlighet, sex, utenforskap, osv., har vi naturligvis sett i ungdomsserier før. 
Men forhåpentlig kommer «Lovleg» til å benytte humoren og annerledesheten serien spiller på til å gjøre det på nettopp en annerledes måte. 

Foreløpig får serien fire hjerter, men i fortsettelsen kan det nok svinge begge veier. 
