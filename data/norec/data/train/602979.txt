Kristiansander i hovedrollen
Kristiansanderen Amir Asgharnejad spiller hovedrollen i NRK-serien «Oslo Zoo», og moren hans spilles av selveste Sarita. 

Karakteren han spiller, som også heter Amir, er en arbeidsledig sosialantropolog som prøver å skjule pengeproblemene for kjæresten (Eline Grødal). 
Han lyver og sier at han har fått fast jobb på Blindern. 
For å tjene penger mens han venter på en faktisk stilling hvor han kan bruke universitetsgraden sin, begynner han å jobbe som Uber-sjåfør. 

Jobben viser seg å være ganske utfordrende, og han havner i den ene rare situasjoner etter den andre. 
En rekke fargerike personer dukker opp i hver episode, og preger Amirs liv på ulike måter. 
Serien byr på masse hverdagskomikk som en kan kjenne seg igjen i, selv om Amirs opplevelser er noe mer uvanlig enn det de fleste av oss opplever. 
Som å havne i et kvinnelig utdrikningslag han absolutt ikke vil være i. 
Manuset av Øyvind Holtmons, Eirik Holsve og Steinar Klouman Hallert er velskrevet og morsomt. 
Men det som virkelig gjør serien for meg, er Asgharnejad. 
Han leverer replikkene, selvfølgelig med kristiansandsdialekt, med troverdighet og uten å overspille. 
Jeg la spesielt merke til ham i «Jul i Blodfjell» også, selv om han bare hadde en liten rolle. 

En annen morsom sørlending som dukker opp, er Trond Aukland som Amirs gamle klassekamerat Erik. 
Han er svært overrasket over å se Amir i live, og har veldig dårlig samvittighet for at han ikke kom i begravelsen. 
Serien består av åtte ganske korte episoder. 
Klarer du ikke å vente en uke på neste episode kan du jafse i deg hele serien på NRK TV. 
Uansett hvordan du konsumerer den, vil den garantert falle i smak. 
