Rått om krig
Sjanger: Action/drama/krigsfilm 

Land: 
USA 2014 

Regi: 
David Ayer 

Manus: 
David Ayer 

Skuespillere: 
Brad Pitt, Logan Lerman, Shia LaBeouf, Jason Isaacs, Jon Bernthal, Scott Eastwood 

Aldersgrense: 
15 år 

Egnethet: 
Ungdom/voksne 

April 1945, Tyskland har tapt krigen, men kjemper likevel med alt de har. 
Hele byer brenner, og den grå røyken stiger opp fra tretoppene. 

Midt i dette finner vi Fury. 
En amerikansk stridsvogn under ledelse av Don «Wardaddy» Collier (Brad Pitt), med sitt mannskap på fire svært forskjellige menn. 

Under Colliers ledelse har de kjempet mot Tyskland i flere land, men ikke før nå har de mistet en av sine egne. 
Norman Ellison (Logan Lerman), som aldri har tatt i et gevær, må ta plassen som skytter. 
Kan han klare å gjøre det som må til, nemlig å drepe et annet menneske, eller vil han sette alle i fare? 

Det er det som løfter denne filmen fra å være noe mer enn bare en vanlig krigsfilm hvor folk dreper hverandre. 
Det handler først og fremst om hva krig gjør med mennesker, og hva et annet menneske faktisk er i stand til å gjøre mot et annet menneske under spesielle forhold. 
Filmen griper fast i nervetrådene fra første stund, og holder godt fast gjennom hele filmen. 

Dette er ikke den typiske heltehistorien med en lykkelig og retusjert slutt, hvor du har en vinner og en taper. 
Nei, i krig er egentlig alle tapere, og det får denne filmen godt frem. 
Skuespillerprestasjonene er i tillegg strålende. 
