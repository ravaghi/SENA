Biler 2
Pixar har glemt sitt eget motto. 

Pixar har skjemt oss bort med mange fantastiske filmer de siste 20 åra. 

Derfor er det kanskje ekstra skuffende å se en film som Biler 2. 

Den imponerende teknologien er på plass, men ikke hjertet. 

Har glemt sitt eget motto 

Denne filmen har ingen sjel og ingen identitet. 
Og verst av alt: 
Pixar ser ut til å ha glemt sitt eget motto ”story is king”. 

Manuset vrir ut noen uinteressante klisjeer om vennskap og tillit, mens regissør John Lasseter febrilsk forsøker å holde på småbarns oppmerksomhet ved å skru opp tempoet til helt latterlig nivå. 

Innblandet i internasjonal spionasje 

Lynet McQueen blir utfordret av den italienske Formel 1-bilen Bernoli til å delta i en ny verdenscup, arrangert av produsenten av et nytt miljøvennlig drivstoff. 

Lynet tar med seg teamet, inkludert taubilen Bill, på verdensturné. 
Der blir de innblandet i internasjonal spionasje, som kan vise seg å ha noe med cupen å gjøre. 

I overkant barnslig 

Biler 2 starter bra med en svært James Bond-inspirert actionsekvens fra en oljeplattform. 
Men filmen når aldri samme nivå igjen. 

Det er vanskelig å engasjere seg for disse figurene. 
Snakkende biler føles i overkant barnslig, kanskje? 

Noen artige detaljer 

Dette er kanskje første gang jeg ser en Pixar-film som kun retter seg mot barn, og ikke har særlig med voksenrelatert innhold. 

Noen artige detaljer finnes, som at den britiske dronninga er en Rolls Royce, at japanerne har toaletter med anime-verter og små spark til økologisering. 

Samtlige har munndiaré 

Men det meste av Biler 2 er nesten plagsomt barneorientert. 
Det vil sannsynligvis ikke føles plagsomt for barn, men etter 1 time og 52 minutter var jeg utmattet. 

Handlingen raser nemlig av gårde uten at vi rekker å tenke oss om, samtlige figurer i filmen har munndiaré og humoren føles anstrengt. 

Lisensierte matbokser 

Verden trenger ikke Biler 2. 
De eneste som vil nyte godt av dette, er Pixars økonomer. 

Selskapet kommer selvsagt til å selge flere tonn med lisensierte matbokser, pysjer, penner og annet stæsj. 

Det beste som kan komme ut av dette, er at Pixar tjener så mye penger på Biler 2 at de kan fortsette med det de vanligvis gjør, nemlig å lage skikkelig gode animasjonsfilmer 
