Morsomme monstre
I denne animasjonskomedien lar filmskaperne selveste Dracula invitere en rekke kjente monstre fra litteraturens og filmens verden til sin datters fødselsdag. 
En årlig fest, dette året fyller hun 118 år. 
På gjestelisten finner vi blant annet Frankenstein, Den usynlige mann, Mumien, flere varulver. 

Men se: 
Et menneske ankommer slottet, en amerikansk ryggsekkturist, med alle unge, amerikanske manerer og sjargonger. 
Utseendemessig er han på alder med Draculas datter. 
Og søt musikk oppstår mellom de to... 

Dermed er det lagt i kakkelovnen for mye rabalderløyer. 
Alt er innen tradisjonelle rammer, men innen disse rammene er det hele i høy grad velfungerende, både det animerte og selve storyen. 
Det er kjapt, det er oppfinnsomt, det er vittig. 

Storyen er tilskåret for barn, men i typene og replikkene/dialogene er det en del gullkorn å hente, korn som nok går høyt over hodet på et barnepublikum. 

De norske stemmene er velopplagte og velplasserte og 3D-dimensjonen er helt lytefri. 
