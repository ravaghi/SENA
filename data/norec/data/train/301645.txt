Et svett nikk til 90-tallet
Kanadiske Caribou snoker i house- og trancearven. 

||| 

ALBUM: 
Det kanadiske enkeltmannsforetaket Caribou har med «Swim» vendt blikket mot klubbmusikken fra det houseglade 90-tall, med verk av læremestere som Goldie liggende lett tilgjengelig i datamaskinen. 

I et hav av skrudde moduler blandet sammen med melodisterk pop og vokal ikke ulik vår egen Erlend Øye, maler Caribou fram et besnærende bilde. 

Både teknikkene og fargekartet er rikt, og resultatet er interessant. 

Det er få andre som med hell først kan sende oss ut i svett klubbdans for så å ende i innadvendt prog-digging bare noen minutter senere. 

Geniale «Odessa» - en strålende pastelleksplosjon av varme og glede - og «Found Out» er garanterte elektromagnetiske følgesvenner i tiden som kommer. 

Gleden dempes imidlertid av et par uforståelige feilstrøk ut i en altfor ukritisk dub/tranceaktig retning, et problem en selektiv spilleliste tar seg av. 
