Vakkert og skummelt fra mørkemannen Lanegan
Bruker vinneroppskriften fra sist. 

ALBUM: 
«Ingen støyer så vakkert som Mark Lanegan», skrev jeg da «Blues Funeral» kom i 2012. 
Det var ett av det årets desiderte albumhøydepunkter. 

«Phantom Radio» har den samme kule og krypende stemningen. 

Også dette albumet er mørkt, dystert, massivt, messende og suggererende - med titler som «Judgement Day», «The Killing Season», «Torn Red Heart» og «Death Trip To Tulsa» - men er også mindre støypreget og enda mer i elektronikaskuffen. 

Industrielt Noen av låtene har et industrielt preg over seg, men så har da også amerikaneren lagt sin elsk på (tysk) krautrock (med Amon Düül som spydspissen). 

80-talls new wave er en annen referanse. 

Lanegan forteller at hans gamle band The Screaming Trees hørte mye på britisk post-punk - i tillegg til psykedelia, og legger til: 
«Jeg bare ventet til jeg var i slutten av 40-åra før jeg begynte å stjele fra dem». 

Tromme-app 
Dette albumet ble til på en litt spesiell måte. 
Lanegan brukte appen Funk Box til å legge ned trommene og la så til synthesizer og gitar. 

Det er veldig forskjellig fra akustiske og mer nedstrippede «Black Pudding» (2013), samarbeidet med den britiske gitaristen Duke Garwood - som også bidrar på melodisiden på en låt her, nydelige «I Am The Wolf» (der vokalen til Lanegan faktisk kan minne om Leonard Cohen). 

Åpningen «Harvest Home» er skrevet i samarbeid med produsent og en av få musikere i tillegg til Lanegan, Alain Johannes. 

Tilpasser seg Stilspranget understreker bare Lanegans evne til å tilpasse seg det formatet han til enhver tid er i - enten det er solo, i duetter med Isobel Campbell (som resulterte i flere flotte album) eller her - med Mark Lanegan Band. 

Vakker og skummel Likevel er dette ikke så forskjellig fra Lanegan solo, først og fremst fordi han er innehaver en karakteristisk stemme som er både vakker og litt skummel på samme tid - og som er så sentral i lydbildet. 

Aller best: 
«The Killing Season» - co-skrevet med Sietse Van Gorkom (synther, bass, barpiano, akustisk gitar, stryk, klarinett og elektroniske trommer). 

Lanegan spiller på Rockefeller i Oslo 2. februar 2015. 
