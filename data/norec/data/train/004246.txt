The Counselor
Ridley Scott glemmer å underholde. 

Jeg venter på enhver ny film fra regissør Ridley Scott med store forventninger. 
The Counselor er dessverre en skuffelse. 

Den er pent filmet, godt spilt og stødig regissert. 
Men Cormac McCarthys historie er dessverre et langtekkelig gjesp, med kjølige figurer og sirupstreig spenningsoppbygging som ender opp i et skuffende klimaks. 

Scott har fremdeles et godt øye for stilisert virkelighet med reklamefilter, men han glemmer å underholde. 

Narkosmugling slår feil 

Advokaten (Michael Fassbender), som vi aldri får vite navnet på, er i et stadig mer seriøst forhold med Laura (Penelope Cruz). 

Men han mangler penger og går inn i virksomheten til klienten Reiner (Javier Bardem), som på sin side er i et dyrt forhold med Malkina (Cameron Diaz). 

Det dreier seg om narkosmugling fra Mexico til USA, men noe går skeis. 
Både advokaten og Reiner er uten skyld i det som skjer, men det skal vise seg at dette ikke er så viktig for narkotikakartellet som eier forsendelsen. 

Det tar lang tid før historien kommer skikkelig i gang. 
Før dette forsøker Scott å bygge opp figurene. 
Både Fassbender, Cruz, Bardem og Diaz spiller godt, men figurene deres er litt for tynne, karikerte og overfladiske til at jeg bryr meg særlig om dem. 

De prater mye, men dialogen sier lite om hvem de er og hva de vil. 
Advokaten og Reiner har blant annet lange samtaler om kvinner og sex, gjerne i nedverdigende ordvendinger, men det gjør meg ikke klokere på dem. 

Best er Brad Pitt i en liten rolle som mellommann, selv om figurens handlinger mot slutten undergraver hvordan han introduseres. 

En av Scotts svakeste filmer 

Ridley Scott har alltid vært en spesielt visuell regissør. 
I The Counselor får han hjelp av fotograf Dariusz Wolski til å skape gyldne kontraster mellom det eksklusive luksuslivet figurene ønsker å leve, og det skitne, blodige miljøet som forretningene deres foregår i. 

Historien beveger seg mellom overklassesteder fylt av åpenbare produktplasseringer av både øl, biler, klokker, computere og hotellkjeder til skuddvekslinger i øde ørken, smuglerlass i kloakk og fattige håndlangere på den lavere delen av næringskjeden. 

Jeg skulle ønske jeg likte The Counselor bedre. 
Jeg har fremdeles en svakhet for Ridley Scott. 

Men dette synes jeg er en av hans svakeste filmer, med en lite tiltrekkende historie, kjedelige figurer og lavt spenningsnivå. 
Jeg hater å kjede meg på kino, men det var nettopp det som skjedde da jeg så The Counselor. 

Ridley Scott begynner å bli en gammel mann. 
Jeg tør påstå at han ikke har tid til å lage flere slike filmer. 
