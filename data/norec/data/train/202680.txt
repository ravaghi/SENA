Samsung YP-U3
TEST: 
Er du på utkikk etter en liten og lett musikkspiller som ikke koster skjorta? 
Da bør du ta en titt på YP-U3. 

Markedet nærmest flommer over av håndholdte mediespillere for tiden, med store skjermer og video-støtte. 
Men hva om du bare er ute etter en liten dings som kan spille musikk? 
Det er disse brukerne Samsung ønsker å nå med spilleren YP-U3. 

De første spillerne i YP-serien kom i 2005, og dette er tredje generasjon. 
Den lille spilleren har allerede vært på markedet en stund, og kommer i flere forskjellige farger. 
Størrelse og form minner sterkt om en vanlig lighter. 
Kapasiteten er 1, 2 eller 4 GB, og den støtter musikkformatene MP3, WMA/ASF (også DRM), samt Ogg Vorbis. 

OLED-skjerm 

Med vekt på 22,8 gram og størrelse 2,5 x 8 x 1,1 cm er det ikke store skjermen som får plass, men den måler da én tomme (noen som husker da kameraene hadde så liten skjerm?). 
Den har ikke farger, men OLED-teknologien gjør at den er meget lesbar i nær sagt alle lysforhold. 

Batterilevetiden er langt fra oppsiktsvekkende, men 15 timer kontinuerlig musikkavspilling er kanskje nok for de fleste. 
Lading skjer ved å putte den i en USB-port på PCen, og her kommer kanskje det mest geniale med denne spilleren; den har innebygd USB-plugg som med en enkel bevegelse skyves ut av spilleren. 
Dermed slipper du å tenke på kabelen du aldri finner når du trenger den. 

I samme moment kan du overføre musikken til spilleren. 
Den dukker opp som en enhet, men får ikke sin egen stasjonsbokstav. 
Det spiller ingen rolle, det er bare å dra og slippe musikkfiler over til den - og tilbake til PCen. 
Overføringshastigheten er ikke noe å skryte av, men vi har sett verre - også på langt dyrere spillere. 
Det tok et halvt minutt å overføre et album på 60 MB, altså ganske nøyaktig 2 MB pr sekund. 

God stemmeopptaker 

Men den lille spilleren kan mer enn bare å spille musikk, den har faktisk både FM-radio med 20 forhåndsinnstillinger (med ganske bra mottaker) og stemmeopptaker. 
Sistnevnte gir overraskende god kvalitet, med litt etterbehandling kunne dette vært brukt i podkast-øyemed. 
Opptakene lagres i MP3-format, og siden det er mono gir 64 kbps meget bra resultat ved tale. 
Også noen meter unna klarte den lille mikrofonen på baksiden av spilleren å fange tale uten problemer, så i en klasseromsituasjon kan denne opptakeren trygt brukes. 

Betjeningen er derimot så som så. 
Vi gir pluss for direktevalgsknapp, som i utgangspunktet starter opptak direkte. 
Dermed har du en vaskekte diktafon i hånden! 
Den samme knappen kan programmeres til å utføre en annen kommando, hvis du skulle ønske det, for eksempel starte radioen. 
Smart nok. 

Dessverre er denne og de andre knappene dårlig merket. 
Oppbygnining av menyer og navigasjon ved hjelp av de trykkfølsomme knappene er grei nok, men uten tilstrekkelig lys er denne spilleren vrien å betjene. 
Hadde knappene hatt bakgrunnsbelysning hadde det vært meget lettere. 
I stedet har Samsung utstyrt spilleren med blinkende blålys i enden, en aldeles tøysete og unødvendig gimmick i beste (verste) Korea-stil. 

Lydkvaliteten 

Lyden i de medfølgende ørepluggene har sine klare begrensninger, men sammenlignet med andre modeller vi har testet i høst er kvaliteten ikke så langt unna middels. 
Proppene er runde og harde, men sitter ikke så verst i øret likevel. 

Vi tipper målgruppen vil være fornøyd med lyden, spesielt etter å ha gjort noen innstillinger i musikk-menyen. 
Her kan du velge mellom flere forhåndsinnstilte valg (Rock, pop, jazz, 3D etc), eller justere det hele manuelt. 

Som alltid: du får langt bedre lyd ved å investere i separate in-ear-plugger eller klokker, men da snakker vi også om helt andre behov enn hva som er tilfelle i segmentet Samsung peiler seg inn på med YP-U3. 

Konklusjon 

Det er egentlig ikke så mye å si om denne spilleren, bortsett fra at den gjør det den er laget for å gjøre, og den gjør det greit. 
Betjeningsorganene burde vært bedre merket, overføringshastigheten burde vært høyere, og støtte for AAC (iTunes) hadde ikke skadet. 

Det mest positive er opptakskvaliteten, direkteknappen og den enkle tilkoblingen og overføringen. 
Og lav pris, naturligvis. 
1 GB-utgaven vi testet koster rundt 500 kroner i butikkene. 
Skal du finne utsalgssteder, er DinPris.no et godt utgangspunkt. 
