TV-anmeldelse «Anger Management»:Dette blir det i hvert fall ikke bråk av 

I natt var det premiere på Charlie Sheens nye komiserie «Anger Management» på amerikansk TV. 
VGs anmelder har sett de to første episodene. 
Dette blir det i hvert fall ikke bråk av. 

Det eneste som kan smelle litt måtte være latterkulene. 
For det er faktisk ganske så morsomt. 

Overraskende nok, både til å være Charlie Sheen og amerikansk sitcom, er ikke «Anger Managment» påtrengende heseblesende eller slitsomt morsomt. 

Paradokset er jo nesten fullkomment. 
Charlie Sheen som såkalt sinnemestringsterapeut. 
Paradokset blir ikke mindre av at han mestrer oppgaven. 

Kanskje er det slik flere kritikere hevder at nå har Charlie Sheen fått en hel TV-serie til disposisjon for å vise verden at han slett ikke bare er en forfyllet bølle og voldsmann. 
Kanskje er det slik at dette er hans måte å slå tilbake på etter at han for litt over et år siden ble sparket fra suksess-serien «Two and a Half Men» 

I så fall lykkes han med det. 
Og hva gjør vel det. 
For det er et annet bilde som tegnes av Charlie i denne serien. 
Han er både snill og morsom - og litt hissig. 
Men bare litt. 
Og han gjør noe med det. 
Selvfølgelig hadde jeg nær sagt. 

På flere områdene har de amerikanske TV-produsentene gjort som de gjør med sex: 
De er antydningens mestere. 
Og i motsetning til i virkeligheten går det ikke utover noen. 
Ikke engang eks-konas nye samboer som han gjør alt han kan for å provosere. 
Dette kan man selvfølgelig analysere fra a til å. 
Kanskje er det til og med slik at han tar seg sammen og oppfører seg mer ordentlig når han er på jobb enn på fylla. 
Men dette er en sitcom og ikke et dokudrama. 
Det er hva det er og det er morsomt. 
Såpass tenker jeg at man kan tillate seg 

Ikke slik at du bryter sammen i krampelatter. 
Men dialogene er bedre, mindre anstrengte enn jeg har sett i mange andre amerikanske sitcoms. 
Ikke så åpenbart forutsigbare heller. 
Og kanskje det aller beste av alt, det er mulig å høre sin egen latter uten å bli overdøvet av en lattermaskin som skal fortelle meg når det er morsomme replikker på gang. 

Det er drøye 20 minutters episoder som ikke åpner for så mange pauser. 
Rammeverket er tett og godt. 
Enten er vi er i gruppeterapi hjemme hos Charlie, i fengselet (nei, Sheen er ikke innsatt), eller hos eks-kona og datteren, for ikke å snakke om de faglige og etiske overveielsene som han gjør med sin beste venn og terapeut-kollega mellom lakenene. 

Allerede etter den andre episoden skapes det en god forventning om hva som kan komme til å skje i de forskjellige scenene. 

Tidligere baseballproff I «Anger Management», spiller Charlie Sheen en tidligere baseballproff og sinnemestringsterapeut ved navn Charlie. 
Shawnee Smith («Saw» , «Becker») spiller hans tidligere kone, og Selma Blair («Cruel Intentions», «Legally Blonde») hans terapeut og bestevenn. 
Charlie lever et kaotisk liv og jobber hardt med å mestre sinneproblemene sine. 
Livet hans blir ikke mindre komplisert av forholdet til terapeuten/bestevennen, ekskona og deres datter på 13 år som sliter med tvangslidelser. 
«Anger Management» er løst basert på spillefilmen fra 2003 med samme navn, der Adam Sandler, Jack Nicholson og Marisa Tomei har hovedrollene. 
