Trivst best i opne landskap
Building Instrument held fram med å utforske milde og meditative lydbølgjer. 

Building Instrument læt ikkje som noko anna i norsk musikk. 
Flytande ein stad mellom pop, folkemusikk og jazz, utforskar trioen ukjente, ofte fortryllande lydlandskap. 

Trioen består av vokalist og multiinstrumentalist Mari Kvien Brunvoll, perkusjonist Øyvind Hegg-Lunde og Åsmund Weltzien på diverse tangentar. 

«Mangelen Min» er deira tredje fullengdar, og føyer seg elegant inn i ein sterk albumkatalog. 
Det er som om gruppa har klart å skape seg eit klangrom der musikken kan tøyast i alle moglege retningar utan at dei mister seg sjølve. 

Framfor alt er Building Instrument ei gruppe som overskrid motsetningar. 
På ein og same tid er det både jordnært og mystisk. 

Building Instrument held seg til formelen frå dei føregående skivene. 
Det vil seie milde klangstrukturar, allestadsnærverande melodiar og afrobeat-aktige rytmevariasjonar. 

Tittelsporet viser også magien i stemma til Brunvoll i brytning mot eit orientalsk klimprande komp. 
Måten ho på klingande romsdalsdialekt uttalar «mangelen min» som om det var eit anna språk, er sublimt. 

Sjølv når tekstane til Brunvoll er forståelege, er det likevel klangkunstnaren i henne som dominerer. 
Stemma er eit instrument i seg sjølv. 

Det er i dei opne landskapa at Building Instrument ferdast best. 
Fullt så vellukka blir det ikkje når trioen prøver ut meir ulendt elektronisk terreng. 

«Ta Regnet» er det mest klubbmusikkflørtande dei har laga. 
Men trass i gode element – isande synthlydar, eit hypnotisk vokalsample, hardtslåande rytmikk og basstung groove – blir låten for uforløyst og ufarleg til å bryte ny grunn. 

Stundom kan det også bli noko litt vel mystisk og «tuss-og-troll»-aktig over lydbiletet, som på «Vil Du Dit Nok». 
Då fungerer dei korte mellomspora betre. 

Likeeins det meditative opningskuttet «Lanke», som på vakkert vis smeltar saman pulserande trommeslag med svale synthlydar og andre perkussive element. 

I dette landskapet er desse musikarane i ein eigen posisjon, noko tredjealbumet sementerer. 
