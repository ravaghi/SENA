En ganske typisk norsk «flink pike»-popplate
Debutant Line Larsen gjemmer bort særpreget. 

|||ALBUM: 
Line Larsens mest formidable presentasjon av eget talent og potensial er stadig det ett år gamle singlesporet «One Of You», en småfuktig shoegazerdrøm som låter som en Kevin Shields-remiks av Cocteau Twins, temposterk popsødme, bulder og skjønnhet. 

Ulempen med den slags førsteutspill er selvsagt at den blir standardbærer for hele albumet. 

Ikke at «The Road Not Taken», pent og innfallsrikt produsert av Børge Fjordheim (Morten Abel, Cloroform, Sivert Høyem), faller helt igjennom, men Larsen viser seg å være en ganske mye vanligere og mindre særpreget artist. 

Midtempo og ballader vinner over de kjappe låtene med 7—3 på dette albumet. 

Og selv om det altså pakkes pent inn, er disse mer saktmodige formatene med på å gjøre «The Road Not Taken» til akkurat en slik kommersielt fordøyelige, typisk norsk «flink pike»-popplate «One Of You» så tydelig og forfriskende opponerte mot i utgangspunktet. 

Og da blir også albumtittelen noe av en selvoppfyllende profeti. 
