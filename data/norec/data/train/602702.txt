En klassiker for alle generasjoner
"....like til Betlehem" er en forestilling med flest sterke og noen svake sider 

Dette er juleforestillingen som har det meste: 
En hærskare av engler i de vakreste kostymer, de mest bedårende knøtte-engler, en megaflokk med gjetere til å få gåsehud av, vi snakker om mannskoret Gaasehud. 
Her er 70 landsbybarn og landsbyungdommer, åtte slavinner og femten hovedroller samt et orkester med elleve musikere. 
Å ha 150 aktive på scenen må for regien være ikke bare en øvelse i stress-mestring, men også en prøvelse. 
Line Key Graarud har gjort en formidabel jobb. 

Forestillingen har «det meste» også rent musikalsk og melodisk; musikalballader som kiler i øret, barnesanger som aldri glemmes, skummel musikk til Herodes og hans vakter, og til og med opera-recitativ med cembalo-akkompagnement. 
Den fengende kjenningsmelodien 
La oss gå like til Betlehem er like militant som 
Do you hear the people sing i Les Miserables eller en klassekampsang. 
Jødisk-klingende ringdans-musikk glir over i Birger Aulins (83) bestefarsang, alt fra opphavsmannen Asbjørn Arntsens krukke, en skulle nesten tro den kom fra Sarepta. 

Det er mer enn 30 år siden begynnelsen, og et par generasjoner nynner med på sanger de har kjent siden barndommen. 
Besteforeldre kan ta med både barn og barnebarn og fortelle at sånn landsbybarn var din mamma eller pappa en gang for lenge siden. 
Årets versjon kalles konsertant. 
Men den er langt på vei også scenisk og oppsetningen er klart fortellende. 
Sanglig er det stor variasjon fra Magne Fremmerlids fantastiske opera-Herodes, til de små barnas «Vi har ikke gull eller…», for ikke å snakke om «Himlen er så full av stjerner» - barnestemmer til å smelte av. 
Ett navn kan jeg ikke unngå å nevne denne gangen: 
Espen Garriot som David – midt blant alle julestjernene er det fristende å si at en stjerne er født. 
Scenisk nærvær, klar og tydelig tekst i fulltonende melodiføring gjorde «Kom og bli med i stalla vår» til et høydepunkt. 

Les reportasjen og se bildene fra premieren her: 

Premieren var preget av noen uhell med lyden. 
Dessuten er en del av hovedrollesangerne ikke like trent i å synge i mikrofon som andre. 
Tekst blir borte noen steder. 
Musikalen er fremdeles svært lang. 
Det er vanskelig å skjønne logikken i rollefigurene Lydia og Daniel. 
Det er alt for mye Herodes, og den lange Herodes-scenen i første akt kan være skremmende for de minste blant publikum. 
De må ha et fang å ty til. 
Slavinnene gjør så godt de kan, men blir litt bleike og pietistiske mot de slavinnene vi har sett i Jesus Christ Superstar, for eksempel. 
En kritisk dramaturg kunne nok strammet inn på det hele. 
Men det forhindrer ikke at dette er en fulltreffer for de mer enn fem tusen som fikk billetter i år. 
