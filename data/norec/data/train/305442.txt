Robin hodeløst rævva
Alle som er med i denne filmen burde straffes i ett år ved å se C-laget til Nottingham Forest spille fotball på kveldstid. 

FILM: 
Hadde vår gamle og gode venn, Robin Hood - lorden og den etterhvert så flotte og lovløse - hatt etterkommere i Storbritannia, så burde en eller flere av dem saksøkt alle som har vært med på denne filmatiseringen. 
Alle fra manusforfattere, regissør, skuespillere, catering, bilfirma, vaskehjelp og til produsenter som Leonardo DiCaprio. 

Maken til kvalifisert makkverk har vi virkelig ikke sett på veldig lenge. 
Vi tar tilbake nesten alle terningkast 1 fra tidligere ettersom Robin Hood anno 2018 er et amerikansk totalhavari. 
Hvordan er det mulig å ende opp med slikt? 

Puck off 

Det framstår som en hån og et misbruk av 100 millioner dollar, en skam mot manus og den flotte kjærlighetshistorien , og ta fra de rike og gi til de fattige, som ligger til grunn for Robin Hood fra Sherwoodskogen (som blir nevnt en gang i denne filmen). 

En skam også mot mot fagre Marian. 
Mot den onde sheriffen av Nottingham, mot Puck (som i utgangspunktet skal være den poetisk morsomme, men som her fortjener tyn, slag og spark), mot vakter, hester, mot den tidigere legendariske Forest-manager, Brian Clough og alle som en eller flere ganger har tatt i ei pil og bue. 
Robin Hood er også en kvalifisert drapsmann som er i mot drap, men i løpet av snaue to timer knerter han en middels landsby. 
Med et smil og det som er ment som en kvikk replikk. 

Feil strømpebukser 

Til og med strømpebuksene i denne utgaven er totalt feil. 
De ser ut som om de er hentet rett ned fra en moderne sportsforretning. 
Og, ja.Vi skjønner at det her er et forsøk på å fortelle oss noe om vår egen samtid også, om korstog, om de rike mot de fattige, om dem og oss, om arabere og muslimer og alt annet, men du verden så patetisk og såpeglatt og overdimensjonert. 
Korstog meg her og der. 
Buskis for korstog. 

Og, kostymene er tenkt å være tidløse, litt rocka & postpunk, litt catwalk. 
Siste skrik med en helt annen betydning. 
De lutfattige gruvearbeiderne framstilles så elendig og så skitne at selv en Charles Dickens vil måtte snu seg i grava. 

Den onde 

Robin Hood, spilt av Taron Egerton (dette kan bli en stygg ripe i lakken hans) er så djevelsk supergod med pil og bue at vi innimellom tenker at vi holder med den onde sheriffen av Nottingham. 
Han som plyndrer de fattige, men i denne filmen er det ikke så viktig å fortelle en historie fra A til Å via mange omveier. 
Her er det først og fremst viktigst å vise fram at vi har masse penger og våger å fortelle historien på vår måte. 
Fint det, men så ender det også opp på trynet i gjørma rette utenfor Nottingham. 

Her er det bare å bruke effekter og lyd og støy og branner som gjør at manusforfatter og regissør – de får ta på seg hovedansvaret – burde sendes til ett år med samfunnsstraff i Nottingham der de hver uke måtte se på Nottingham Forest sitt C-lag spille fotball. 
Ja, vi mener det. 
Usaklig? 
Ja, visst pokker. 
Denne filmen krever intet annet. 
Jamie Foxx spiller John og hver eneste gang han er med ser det ut som en promovideo for et treningssenter eller reklame for konfeksjon. 

Idiotisk 

Det er ei heller en eneste replikk i denne filmen som uttales uten at det er med den tunge bassrøst, den mandige, den skrikende, den påtatt skumle. 
Fagre Marian blir framstilt stort sett i duset lys og med tårevåte øyne. 
Grenseløst idiotisk. 
Oppsiktsvekkende tanketomt. 

Vi ler også etter hvert av dette. 
Actionscenene er forsøkt gjort så vi virkelige skal gispe, men dette ender med at vi gjesper og etter hvert ser på klokka. 
Når er dette tøvet over? 
Når kan vi få hastet hjem og til tastaturet. 
Når kan vi skrive at vi har sett ganske mange spille Robin Hood, blant annet Kevin Costner, Russell Crowe og den første utgaven var en stumfilm i 1922 med helten Douglas Fairbanks. 

Stumfilm 2018 

Vi anbefaler alle norsk kinoer som setter opp denne til å skur av lyden og la det bli en stumfilm. 
Nei, bedre, ikke snurr film. 
La heller publikum sitte i stummende mørke med mobiltelefonen sine. 

Beklager dette utbruddet fordi det gjør at noen nok vil skyte en pil etter denne anmelder og deretter gå for å se at jeg tar fullstendig feil. 
Greit nok. 
Jeg er nemlig venn med sheriffen av Nottingham, spilt av australske Ben Mendelsohn som var suveren som slesken Danny i Netflix-serien «Bloodline». 
Her framstår han som ei sluknet sheriffstjerne. 
