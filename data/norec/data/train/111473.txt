Paul McCartney - «Good Evening New York City»
Bittersøt gåsehud i NYC. 

44 år etter The Beatles inntok Shea Stadium i New York, og ett år etter at den originale stadionen ble erstattet av en ny konstruksjon, Citi Field, var Paul McCartney tilbake der i sommer. 
Fremdeles i stand til å få jenter som kunne vært barnebarna hans til å «miste» det (noen ting forandrer seg aldri, deriblant amerikanske kvinners forkjærlighet for en mann med britisk aksent). 

Her er dokumentasjonen: 
To CD-er og to DVD-er, fullstappet med solo-, Wings- og Beatles-klassikere. 
Ja, til og med Georges «Something» og Johns «Give Peace A Chance». 
Paul har endog på «Beatles-dress» og Höfner-bass. 
Bandet er herlig kompakt: 
Kun fire mann og Paul i front, ingen blåserrekker eller kordamer. 
De spill levende filmopptakene viser oss med all tydelighet hvor vanvittig mye denne musikken betyr for folk, og hvordan Macca fryder seg der oppe. 

Under sangen til Lennon, som ble drept i den samme byen, «Here Today», svelger han tårer. 
Etter den tar han opp en ukulele og spiller en glad sang. 
Paul McCartney er, tross alt, musikkens mest ukuelige optimist og fremste humørspreder. 

ANBEFALTE KJØP: 
«Drive My Car», «Let Me Roll It», «Sing The Changes», «Blackbird», «Hey Jude» 

MORTEN STÅLE NILSEN 
