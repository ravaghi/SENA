Asus ET2702 alt-i-ett PC
Den er stor, den er blank og den har mye å by på. 

Selv om enkelte påstår at den tradisjonelle PC-en er død, er ryktene overdrevne. 
Den lever nemlig i beste velgående, selv om den har fått mange avleggere som gjør det samme på forskjellige måter på forskjellige steder. 

Vi har små bærbare som reiser hele tiden, store bærbare som sjelden blir flyttet på, vi har bittesmå stasjonære koblet til store skjermer, og ikke minst store skjermer som blir koblet til små bærbare når de lander en gang i blant. 

Også har vi alt-i-ett maskinene, altså skjermer med innebygd PC, der det klassike PC-kabinettet er eliminert. 

Asus ET2702 

Asus ET2702 er en gedigen alt-i-ett PC med en skjerm på 27 tommer og en tung og solid konstruksjon. 
Den er ikke laget for å flyttes rundt eller legges på fanget, man skal i stedet stå på arbeidsrommet eller på annen egnet plass, avhengig av boligtype og innredningsvalg. 

Bor du på hybel kan den fungere både som PC og skjerm til TV, siden den har HDMI inngang som du kobler til dekoderen. 

Skjermen er ikke bare på brede 27 tommer, den har også en oppløsning på 2560 x 1440 punkter - som gir vesentlig mer plass til programvinduer eller flere detaljer hvis vi snakker om bildeoppløsning. 

Skjermen er dessuten berøringsfølsom med støtte for samtidig berøring av alle ti fingre. 
Maskinen kommer med Windows 8 og støtter dermed alle typer berøringskontroll som tilbys. 

Selve panelet er av IPS-typen og du har fullt innsyn fra alle kanter uten fargeforandringer. 
Overflaten er imidlertid speilblank som på alle berøringsskjermer. 
Plassering i forhold til belysning og lys fra vinduer er derfor svært viktig å ta hensyn til. 

Sjekk også våre nyeste tester av høyoppløselige 27-tommers PC-skjermer fra Asus og LG. 

Foten er ikke justerbar i høyden, den eneste justeringsmuligheten er å vippe skjermen fram og tilbake. 

Høyttalerne sitter i front på undersiden, og det følger med en separat bassenhet, en subwoofer som du plugger i et eget uttak på baksiden. 

Tilkoblinger 

De vanligste og helt nødvendige tilkoblingene sitter på bakveggen, mens de ekstra tilkoblingene sitter bak et deksel. 

Bak dekselet på venstre side finner vi disse tilkoblingene: 

4 x USB 3.0 1 x 3 -in-1 kortleser1 x Hodetelefon1 x Mikrofon1 x Linje ut 

På bakveggen finner vi disse tilkoblingene: 

2 x USB 2.02 x Thunderbolt 1 x HDMI-inn1 x HDMI-ut1 x RJ45 LAN1 x TV Jack (Ekstrautstyr)1 x Kensington lås1 x Subwoofer jack (2.5mm) (Ekstrautstyr)1 x 
Strømforsyning 

Bak dekselet på høyre side sitter Blu-ray spilleren og en spalte for B-CAS kort (japansk TV-kort) 

Spesifikasjoner 

Maskinen kan fås med enten Core i5 eller i7 prosessor og forskjellige lagringsløsninger opp til 3 TB harddisk eller kombinasjon av 128 GB SSD og 1 TB harddisk. 

Vårt testeksemplar hadde følgende spesifikasjoner: 

Intel Core i7 4770 prosessorAMD® Radeon HD8890A 2GB grafikkprosessor 16 GB minne128 GB SSD1 TB harddiskBlu-Ray diskGigabit kablet nettverk802.11ac trådløst nettverkBluetooth 4.0 

I bruk 

Førsteinntrykket av maskinen er naturlig nok at den er diger. 
Som PC/skjerm er 27 tommer i den største klassen. 
Sammenlignet med dagens TV-er er den derimot i den minste klassen. 

Maskinen er ikke dypere enn mange skjermer i denne størrelsen, så til tross for størrelsen virker den ikke massiv på andre måter. 

Mus og tastatur er som nevnt trådløst, så det er bare å plugge i den lille mottakeren og sette i gang. 

Ytelsen er det ingen ting å si på, maskinen klarer alt bortsett fra de aller mest krevende spillene, som uansett krever spesialmaskiner. 

Skjermen er sylskarp og oppløsningen gir et detaljnivå som vil glede en hver fotoentusiast. 
Til film er den praktfull og til alt annet er den ren luksus. 

Kombinasjonen SSD til system og lagring på harddisk er helt optimal, både oppstart av selve maskinen og av programmer går lynkjapt. 
Når maskinen starter opp fra dvale er den oppe på et øyeblikk. 

Berøringsresponsen er det heller ikke noe å si på. 
En helt annen ting er om man setter pris på Windows 8-konseptet med fettmerker på blank skjerm og orker å vifte omkring med hevede armer så lenge av gangen på en stor skjerm. 

En generell svakhet med alt-i-ett PC-er er tynt lydbilde. 
Dette har Asus løst ved å ha en egen utgang til en liten subwoofer. 
Denne er ikke stor nok til å få sofaen til å riste, men det er likevel en betydelig forbedring. 

Skjerminnstillingene sitter under høyre bildekant og byr på berøringsknapper med god respons og oversiktlige menyer. 

Windows Opplevelsesindeks gir oss følgende indikasjoner på ytelsen, i Windows 8 går skalaen fra 1,0 (tregest) til 9,9 (raskest): 

Prosessor: 
8,1 Minne: 
8,1 Grafikk: 
7,3 Spillgrafikk: 
7,3 Primær harddisk: 
8,1 

Konklusjon 

Dette er maskinen for de som ønsker en stor arbeids- og underholdningsflate drevet av en kraftig maskin. 
Fordelen sammenlignet med den tradisjonelle typen stasjonær PC er at du slipper både kabelrot og en kasse som tar plass og samler støv under pulten. 

Ytelsen er upåklagelig, skjermen er strålende og detaljrik, og maskinen er støyfri i de fleste brukssammenhenger. 
Når viftene går under høy belastning er forøvrig støyen også svært lav. 

Maskinen/skjermen kan ikke justeres i høyden eller dreies til siden, og den blanke overflaten gir utfordringer både i forhold til gjenskinn fra annet lys og fingermerker etter berøring. 

En alt-i-ett maskin er også svært vanskelig eller umulig å oppgradere, og skjermen er låst til den øvrige maskinvaren. 
To Thunderbolt-kontakter gir likevel muligheter for heftige utvidelser på flere områder. 

Asus All-in-One ET2702IGTH-B007K 
