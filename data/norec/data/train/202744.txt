Samsung D500
Megapikselkamera, super design, mange funksjoner 
 Samsung er klar med sin D500. 
Er dette vårens kuleste mobiltelefon? 

Megapikseltelefonene er plutselig ingen nyhet lenger, og alle produsenter med respekt for seg selv har et par slike modeller på markedet allerede. 
Sist ute er altså Samsung, som kombinerer gode bildemuligheter med veldig tidsriktig og spennende design. 
Hvis du husker fjorårets E800, vet du omtrent hva du skal forvente deg fra D500 utseendemessig. 
Men på innsiden er det mye nytt.. 

En liten perle 

Men la oss ta utseendet først. 
D500 er nemlig en uvanlig elegant mobil. 
Den har den samme skyve-utformingen som E800, og Siemens SL-serie. 
Tastaturet er altså skjult på undersiden av telefonen, og skyves frem med tommelen. 
Nedenfor skjermen er det en liten gummistrek som gjør det komfortabelt å åpne telefonen, og selve åpningsmekanismen blir assistert av en magnet-løsning som gjør at du trenger å bruke minimalt med kraft for å åpne eller lukke igjen telefonen. 

Mobilen er fysisk veldig liten, funksjonaliteten og den store skjermen tatt i betraktning. 
Med tastaturet lukket er det bare skjermen og menyknappene som er synlige, men du kan fint bruke telefonen for det. 
Kameralinsen, sammen med et lite speil og blitz, gjemmer seg også på innsiden, slik at du må åpne telefonen for å kunne ta bilder. 

D500 ser utrolig gjennomført ut, med elegant, sort farge og en solid følelse. 
Her er det ingen billige eller halvferdige løsninger, du sitter igjen med en veldig behagelig følelse etter å ha hatt mobilen i hånden. 

Det er ingen tvil om at D500 har utseendet med seg, men hvordan står det til med funksjonaliteten? 
Samsung har ikke alltid vært like flinke på dette området, og mange av deres modeller har vært ganske begrenset. 
Men ikke D500 
 den gjør det aller meste en moderne mobilbruker vil behøve. 

Nå med blåtann 

Det er den første telefonen fra Samsung som støtter Bluetooth. 
Her har produsenten virkelig hengt etter, og det er flott å endelig se blåtann-støtte i en av deres telefoner. 
Du kan fint sende bildene du har tatt med telefonen via Bluetooth eller infrarødt, noe som tidligere også har vært umulig på selskapets telefoner. 

D500 er en trebåndstelefon, og kan altså brukes i Nord-Amerika, og den støtter selvfølgelig GPRS, MMS, e-post og andre teknologier man forventer fra en moderne mobil. 
Telefonen har også svært mye minne, faktisk nesten hele 100 MB. 
Dette minnet får du absolutt bruk for, da mobilen har et 1.3 megapikselkamera og støtte for avspilling av MP3-filer. 
Det er plass til mange bilder i høy oppløsning og en god del MP3-filer, men det er ingen mulighet for å sette inn minnekort, så du kan ikke utvide lagringskapasiteten. 
Men uansett er det ingen telefoner som per i dag slår D500 på innebygd minnestørrelse. 

Mobilen har også en helt fantastisk skjerm. 
Ikke den aller største, riktignok, men med en oppløsning på 176x220 og støtte for 262.000 farger er bildene sylskarpe, fargerike og flotte. 
Menysystemet utnytter skjermens egenskaper med fine, fargerike ikoner og nydelige bakgrunnsbilder, og det er virkelig en fryd for øyet å bruke telefonen. 

Herlig i bruk 

Selve menysystemet har også gjennomgått forbedringer, og er nå mer logisk og oversiktlig lagt opp. 
Små detaljer gjør opplevelsen enda mer behagelig 
 for eksempel kan du se klokkeslettet til enhver tid, også inne i menyene, og det er mye lettere å manøvrere seg mellom menyvalgene. 
Navigeringstasten nedenfor skjermen fungerer også som snarvei til kalenderen, MP3-spilleren, SMS og Bluetooth. 
På toppen av dette er telefonen rask og responsiv, og tastaturet er deilig å bruke. 
Samsung har altså laget en telefon som er usedvanlig behagelig i bruk og lett å håndtere, og det er et stort pluss. 
Her er rett og slett det meste riktig. 

Kamerafunksjonaliteten på D500 er imponerende. 
Kvaliteten er omtrent på samme nivå som Sony Ericssons S700 og Nokias 6630, og bildene er skarpe og med flotte farger. 
Det er så bra det blir på europeiske mobiltelefoner per i dag. 
Telefonen har blitz, som du selv aktiverer via menyen. 
Blitzen kan også brukes som lommelykt, og den lyser opp omgivelsene i ca. en meters omkrets. 
Kameraet kan aktiveres med en knapp som er plassert på siden av telefonen, og blant ekstrafunksjonene er diverse spesialeffekter, rammer og lignende. 
Du kan velge mellom flere oppløsninger, fra 1280x1024 piksler ned til minimale 128x96. 
Du kan naturligvis også ta opp video med ubegrenset lengde. 

Bildene kan du som sagt sende til andre enheter via Bluetooth eller infrarødt, eller som MMS eller e-post. 

Få mangler 

Det er faktisk veldig lite å utsette på denne mobiltelefonen. 
Det er en imponerende pakke Samsung har satt sammen her. 
Den er både fin å se på, lett og håndterlig, fungerer supert som kamera, musikkspiller og underholdningsmaskin, den kan foreta seg enkle kontoroppgaver og samtidig er ekstremt brukervennlig. 
D500 passer både trendy moteløver og de teknologifrelste, og resultatet er en uslåelig kombinasjon. 

Vi merker at batterilevetiden ikke er spesielt bra, og telefonen holder bare noen dager med vanlig bruk. 
Og ja, det hadde ikke gjort noe med støtte for EDGE (en versjon av telefonen med EDGE er imidlertid på trappene) og kanskje minnekort. 
Men D500 er så vellykket at disse klagene blir bare ubetydelige, og ødelegger ikke totalopplevelsen. 
Definitivt vinterens kuleste mobil! 
