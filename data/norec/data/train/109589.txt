Pet Shop Boys:«Yes» 

(Parlophone/EMI) 

Synthpopkongene er bra selv når de skuffer. 

Sist Neil Tennant og Chris Lowe beæret oss med et fonogram, var det deres beste på 13 år. 
«Yes» er dessverre ikke like sterk, og det er lett å tenke at valget av produsenter har noe av skylden. 

For der «Fundamental» (2006) ble laget sammen med en av deres jevnaldrende likemenn, Trevor Horn, er «Yes» unnfanget ved hjelp av det betydelig yngre Xenomania-teamet, som blant annet har Girls Aloud, Sugababes og Annie på klientlisten. 
Resultatet er imidlertid ikke ny energi til gamle kropper, som man kunne håpe - snarere virker det som om Xenomania, ektefødte Pet Shop-barn som de er, ikke har turt å utfordre sine læremestre. 

Forgjengerens politiske brodd er borte, erstattet med kjærlighetssanger som ofte er skuffende lettvektige til disse herrene å være. 
Uptemposangene er ganske flate affærer. 
De mer kontemplative låtene løfter imidlertid helheten betraktelig, og avsluttende «Legacy» er så grandiost nydelig at man bare må ta av seg hatten for Pet Shop Boys. 
Igjen. 

ANBEFALTE KJØP: 
«All Over The World», «Beautiful People», «Building A Wall», «Legacy». 
