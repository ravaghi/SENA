Storstjerna kan gaule, men også levere rørende ballader
Hennes åttende album er det første på seks år. 

Christina Aguilera: 
"Liberation" (RCA/Sony) 

Christina Aguilera er en performer med en svær stemme og flere gigahits, men uten en tydelig identitet. 
Den 15 spor lange platen kommer tregt i gang, har et sterkt midtparti og en slapp slutt. 

En fikk tidlig inntrykk av at hun valgte en tidsriktig r&b/hip hop-sound å kle comebacket sitt i, som den Kanye-produserte og ukonvensjonelle singelen «Accelerate», men her får vi både funkrock-riff, soulpop og hint av reggae. 

Det vi ikke får, er et helhetlig budskap. 
Hadde hun bare fulgt empowerment-linjen i Demi Lovato-samarbeidet «Fall in line». 
Her synger 37 år gamle Aguilera om å vise motstand mot trakassering og kvinnehat: 
You do not owe them/Your body and your soul. 

Låten følges av den sexy, svaiende «Right moves», malplassert mot forrige spor. 
Den hører derimot sammen med «Like I do», hvor Aguilera tar kontroll over flørten. 
«Deserve» er en skikkelig terapilåt, før «Twice» lar stemmen hennes skinne. 
Ja, hun kan gaule, men også levere rørende ballader. 

Beste spor: 
«Accelerate», «Twice», «Right moves». 
