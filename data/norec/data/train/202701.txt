Asus VivoPC VC60-B017K
En liten, stasjonær PC - kan det være noe? 

Hva slags maskin man skal bruke til forskjellige formål er ikke alltid noen selvfølge. 
At en PC skal være bærbar er ikke viktig for alle, mange klarer seg med mobil og nettbrett på farten. 
Men en PC som håndterer alle de "ordentlige" tingene vil mange gjerne ha hjemme. 
Da er det ikke nødvendigvis en diger stasjonær PC eller en stor bærbar som aldri blir flyttet på som er førstevalget. 

Det finnes små PC-er, som komponentmessig er nære slektninger av de bærbare, og kombinert med en god skjerm har man en praktisk og ofte kraftigere løsning enn en bærbar til samme pris. 

Asus VivoPC 

Det er ikke til å komme fra at Apple satte en slags standard da de lanserte Mac mini i 2005. 
Etter dette dukket det opp mange små PC-er med lignende design og størrelse. 
Etter hvert har både Apple og andre produsenter endret designen, men størrelsen er omtrent den samme. 

Asus VivoPC er en serie små PC-er med varierende priser og spesifikasjoner. 
Vi har hatt toppmodellen VivoPC VC60-B017K til test. 

Ut av esken 

VivoPC kommer lekkert innpakket i en pent designet eske, med tilbehøret i siderommene. 
Det var med glede vi oppdaget at maskinen ikke er i blank, sort plast. 
Den er derimot i matt sort plast, med en struktur i overflaten som minner om skifer. 
Fingeravtrykk og fettmerker er med andre ord ikke noe problem. 

Maskinen kan enten stå på et bord, eller monteres bak på en skjerm. 
Det følger med en brakett som kan festes på skjermens Vesa-feste, og VivoPC kan enkelt henges opp i denne braketten ved hjelp av to spesialskruer som festes i bunnen av maskinen. 

Det er en liten vifte, men den er ekstremt stillegående og maskinen blir bare så vidt lunken enkelte steder. 

Strømforsyningen på 65W er ekstern og har ikke noen vifte. 

Vårt testeksemplar av VivoPC kom med Windows 8, men den kan visstnok også leveres med Windows 7. 

Prosessor: 
Intel® Core™ i5-3210M Minne: 
8 GB Dual Channel, DDR3 1600MHz Grafikk: 
Intel® HD Graphics 4000 Lagring: 128 GB SSD Trådløst: 
802.11a/b/g/n/ac Kortleser: 
SD-kort Tilkoblinger: 4 x USB 3.0 2 x USB 2.0 1 x HDMI 1 x mini DisplayPort 1 x RJ45 Gigabit nettverk 1 x COM Port (Serieport) 1 x Kensington Lås 1 x Strøm in 1 x 
Optisk S/PDIF ut 2 x Audio jack-er (Mik inn/høyttaler ut) 

Størrelse: 190 x 190 x 56,2 mm (BxDxH) Vekt: 0,97 kg 

Maskinen leveres enten med Asus Vivo mus med en stor, rund pekeplate eller med mer tradisjonelt tastatur og mus. 

I bruk 

Med en Core i5 får man en kjapp maskin, selv om den varianten som sitter her bare har to kjerner. 
Med 8 GB minne og en rask SSD gir maskinen umiddelbar respons på det meste. 

Vi testet med Geekbench 2, for å kunne sammenligne med maskiner vi har testet tidligere, og fikk en score på 7986. 
Det er kurant til vanlig hjemme- og kontorbruk, men ikke nok til å gå løs på tung videorendring og omfattende musikproduksjoner. 

Windows ytelsesindeks ga 4,6 ut fra den svakeste komponenten: 

Prosessor 7,1 Minne 7,2 Skrivebordsgrafikk 4,6 Spillgrafikk 6,2 Disk 8,1 

Vi kjørte også en test på SSD-en og fikk gode resultater: 

Konklusjon 

Asus VivoPC er en utmerket maskin for hjemmekontor og annen allsidig hjemmebruk. 
Den er ikke giret opp for de tyngste jobbene eller spillene, men til alt annet er den en kompakt og stillegående samt diskret og estetisk løsning. 

Asus VivoPC VC60-B017K 
