TEST:Stor, romslig og praktisk spanjol 

Seat Tarraco er stor, romslig, praktisk, velkjørende, godt utstyrt og kvikk. 
Til syvende og sist avgjør prislappen. 

Seat dro akkurat duken av sitt nye familiemedlem Tarraco, i Tarragona, hvor Dinside var tilstede. 
Samtidig var bilen tilgjengelig for prøvekjøring på Jylland under testingen av kandidater til Årets bil i Europa. 

Vi var de eneste i Norge, og blant svært få heldige i verden, som fikk lov til å teste bilen allerede før den ble vist offentlig for første gang, på Paris Motorshow 1. oktober. 
Her kan du lese om de største nyhetene fra bilmessa. 

Tarraco kommer til Norge allerede i starten av 2019. 

Nylansert i Norge 

Seat er som kjent ganske nye i Norge etter relanseringen av merket her i fjor. 
Her er Seat testpiloter for komplett salg av bil på internett, for Volkswagengruppen. 
Lykkes det her, rulles konseptet ut i hele Europa. 

Seat har foreløpig bare fire fysiske utsalgssteder i Norge - Kristiansand, Oslo, Bergen og Trondheim - og baseres på nettsalg. 

Foreløpig kan du velge mellom lille Ibiza (på størrelse med VW Polo), Leon kombi, stasjonsvogn og høy stasjonsvogn (på størrelse med tilsvarende VW Golf), Arona, (på størrelse med VW T-Roc, men bare som forhjulstrekk) og Ateca, (på størrelse med Skoda Karoq). 

Seat Tarraco vil bli en konkurrent til Skoda Kodiac, men Skoda har et par ting i ermet som kan gjøre livet surt for den nye konkurrenten. 
Det kommer vi tilbake til. 

Romslig og praktisk 

Tarraco er det lekre spanske søskenbarnet til den trauste tsjekkeren. 
SUV-en er bygget på samme lest som Skoda Kodiaq og VW Tiguan Allspace, og det er bra, for her har du verdens mest praktiske bil for de aller fleste. 

Maken til SUV-konsept skal du faktisk lete lenge etter, og kanskje du ikke finner maken. 
For hva sier du til bagasjerom på 720 liter, i femseteren, som utvides til drøye 2.000 liter, med setene nedslått (40/20/40) - eller 630 liter som sjuseters-versjon, med fungerende femseter og ekstrasetene ned-senket i gulvet? 

Bilen har også en egen plass for bagasjeromstildekkeren når den ikke er i bruk. 

Innholdsrik computer 

Seat har laget sitt eget dashbord og har en tilsynelatende stor, nesten frittstående multimediaskjerm, med berøringsknapper på side,n men med fysisk volumknapp. 
Det funker bra og skiller den fra Skoda. 

10,2 tommers Active-infodisplay instrumentpanel, med tre visningsalternativ i Volkswagen-layout blir standard. 
To av dem er fine, den tredje ganske tullete. 
Da får den samtidig verdens mest innholdsrike kjørecomputer. 

Den praktiske midtkonsollen er arvet fra Kodiaq og inneholder et svært åpent rom, under det justerbare midtarmlenet. 
Er du ikke av typen som søler rundt med drikke i bilen, kan du lett fjerne den kombinerte kopp- mynt- og kortholderen og få enda mer oppbevaringsplass. 

Foran girspaken slenger du telefonen på induksjonsladeren. 
Alt er veldig praktisk plassert, og det hjelper godt på at hanskerommet har akseptabel størrelse, at det er plass til svære flasker i dørene og lommeboka i et eget rom, foran venstre kne. 

Vi sitter høyt i mykt stoppede og manuelt betjente stoler, som har ekstra korsrygg-justering og en sviktende jekk som glipper. 
Langbeinte sitter som prester og savner nok en tilt-justering i forkant. 
Det får vi helt sikkert på varianten med elektrisk justering av stolen. 
Ellers er tilten på rattet tilfredsstillende. 

Baksetene er på skinner og kan trekkes frem 15 cm i 40/60 deling. 
Der sitter man som konger, med god plass over alt og flybrett på forseteryggene. 
Skal man ha passasjerer helt bakerst også, er det bare å skyve midtre rad så langt frem at de som sitter helt bakerst slutter å skrike. 
Er man 190 cm i forsetet, må man faktisk ofre en del komfort for at stemningen skal være akseptabel for alle. 

Skal du bruke bakerste rad mye, bør du kanskje gå for konkurrenten Peugeot 5008. 
Da får du herlig komfort og luksusfølelse, men går glipp av firehjulsdrift, noe som er viktig for mange. 

Lekker 

Den største ulempen til Skoda Kodiaq er utseendet. 
Den ser rett og slett ikke bra ut - spesielt bakfra. 

Seat har gjort noen enkle, men virkningsfulle grep. 
For selv om den ser omtrent identisk ut i profil, har Seat valgt en knekk opp på bakre siderute, noe som gjør den mye sportsligere. 

Dessuten har de en langt penere bakluke med en rød plastlist som forbinder baklyktene, litt slik Audi gjør det med de største modellene om dagen, samt at de har lagt litt mer designjobb i bakfangeren. 

Fronten har også en mer tradisjonell utforming, uten de litt merkelig plasserte tåkelysene oppunder hovedlyktene, samt en kraftig markert grill. 

Vår testbil rullet på 20-tommere med 285/50R20 Scorpio Verde. 
En voldsom dimensjon, men likevel komfortabel og utseendemessig heldig kombinasjon. 

Bra kombo 

Motoren er herlig sterk og passe stillegående. 
Vi kjører færre og færre dieselbiler for tiden, og når vi innimellom gjør det, blir vi minnet på hvor bra dieselmotorens karakteristikk er under normal kjøring. 

Turtallet er lavt og dreiemomentet høyt. 
Det gir en helt annen kraftfølelse i det registeret man normalt befinner seg og egner seg spesielt godt i store biler som dette - særlig dersom man har tenkt å trekke 2,4 tonn på tilhengerfeste, som den tillater. 

Vi har et dreiehjul på midtkonsollen med hele fem kjøreprogrammer. 
Du kan velge mellom Eco, Normal, Sport, Offroad og snø. 

Vår bil hadde full pakke installert, inkludert de aktive støtdemperne. 
Vi vet ikke om dette blir ekstrautstyr eller ikke, men vi hadde ikke brukt pengene på det om det kostet ekstra. 

Unødvendig knapp? 

Forskjellene mellom de forskjellige programmene er små. 
Vi merket knapt forskjell på understellet og motoren jobber så godt på lave turtall at den knapt nok maser nevneverdig ekstra når du setter den i sport. 

Vi fikk den ikke til å clutche ut i Eco for å spare på dråpene, så forskjellene ligger kanskje mest i ESP-systemet, når du bruker programmene for snø og terreng. 
Men firehjulsdriften i seg selv er så bra at du glemmer å vri på hjulet før du faktisk har gjort blemma. 
Da hjelper det trolig lite. 
Vi tipper du har glemt at du har knappen etter den første uka. 

Men den kjører bra. 
Oppsettet er passe mykt, men den er lang og bred så den ligger fint og flatt på veien. 
Firehjulsdriften gir en veldig fin balanse. 
For de som ønsker det går det faktisk an å leke litt med den svære bilen. 

Den klarer seg ganske bra under den såkalte elgtesten også, selv om ESP-systemet slår tildels svært kraftig inn allerede ved 60 km/t. 
I 75 bremser bilen svært kraftig ned under manøveren, mens den feiler i 80 km/t. 
Da understyrer den så mye at den velter kjeglene. 

Vet lite om utstyr - ennå 

Siden Seat selges på nett, blir det satt opp et par pakker der det er få muligheter for avvik. 
Vi vet ennå ikke hvordan pakken blir seende ut for Norge, men modellene som finnes i dag har høyt utstyrsnivå. 

Alt tilgjengelig sikkerhetsutstyr er garantert på plass. 
Det er verdt å merke seg at nødstoppen bare er sånn passe. 
Vi har testet den, og klarer å unngå kollisjon i opptil 55 km/t. 
Det er bare midt på treet. 

Active info display, innfellbart tilhengerfeste og parkeringsvarmer er også standard. 
Trolig også induktiv lading og nøkkelfri åpning og start av bilen, fordi det må være på plass for å kunne tilby utleiemuligheten Hyre, som tillater åpning på mobiltelefon med egen app. 
Tredje seterad vil trolig koste 20.000 ekstra. 

Det som taler for Skoda er alt det praktiske utstyret man får med. 
Vi nevner i fleng; paraplyer i begge fremdørene, to hanskerom, beskyttelseslist som kommer ut og beskytter dørene når de åpnes, søppelkasse i dørlommen, lomme-lykt og fire skikkelige knagger til poser i bagasjerommet, samt is-skrape med forstørrelsesglass i tanklokket. 

Usikkert salg 

Men nå kommer vi til grunnen til at denne bilen kanskje kommer til å selge dårlig, med ett forbehold. 
For mens Skoda tilbyr fire motoralternativer, forhjulstrekk og firehjulstrekk, automat- og manuell-gir, samt fem og sju seter, blir Seat Tarraco kun tilgjengelig med største motor, automat og firehjulstrekk. 

Samme motor og drivlinje i Kodiaq koster 568.000 med sju seter. 
Regn med noe av det samme i Seat. 

Til syvende og sist er det prisen som avgjør om du vil gå for den spanske fyrrige eller den trauste fra Tsjekkia. 
