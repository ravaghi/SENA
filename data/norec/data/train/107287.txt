The Rolling Stones:«A Bigger Bang» 

(Virgin / EMI) 

(Kopikontrollert CD. I salg mandag) 

Aldrende og ambivalente. 

Friskt, rørlig og imponerende, men det spørs om ikke gamlingene har trimmet vel mye denne gangen... 

En ny originalutgivelse med The Rolling Stones - den første på åtte år - er alltid en begivenhet, og det er i sannhet en fryd å høre disse gutta lure alderen gang på gang. 
På «A Bigger Bang» har de imidlertid et tydelig ambivalent forhold til ambisjonene, til tross for at The Glimmer Twins - Keith Richards og Mick Jagger - har jobbet tettere sammen både som låtskrivere og produsenter (med Don Was) enn på lenge. 

For det første er «A Bigger Bang» altfor omfattende og lider under mangel på selvkritisk sans. 
Seksten låter er bare to bak den doble klassikeren «Exile On Main Street», som jeg mistenker Stones for å ha hatt i tankene da de lagde denne platen, for bluesrøttene er aldri langt unna. 
Men fyllstoffet - for det finnes - trekker ned helhetsinntrykket kraftig uten redigering, samtidig som det er enkeltlåter her som Stones ikke har vært i nærheten av på veldig mange år. 
Det gjelder den lekne funk-flørten «Rain Fall Down» og soul-sensuelle «Laugh, I Nearly Died» (med Jagger i storform), men i særdeleshet også «Rough Justice» («Brown Sugar» i ny tapning), «Look What The Cat Dragged In» og «It Won't Take Long», som er deilig, groovy Keith Richards-glansnumre med klassiske, knivskarpe riff. 

For det andre er det direkte ille å høre Stones fri uhemmet til det amerikanske radiomarkedet med den uhyre dvaske «Streets Of Love», som faktisk ikke har noe her å gjøre, hvis man ser på albumet som en helhet. 
Og det skal man jo gjøre. 
Til det mangler låten - og til dels den atskillig mer hektende «Biggest Mistake» - de skarpe kantene som resten av platen faktisk rendyrker. 
Den såkalte Bush-hetsen i «Sweet Neo Con» er mildest talt heller intet høydepunkt i Stones-katalogen. 

På den annen side; Rolling Stones bekrefter for så vidt sin eksistens ved å seile på gamle, patenterte bragder, og hva skal man nå egentlig med hele platen og seksten låter når vi kan kjøpe enkeltlåter via iTunes? 
