The Movies
SPILLTEST: 
Noensinne drømt om filmmogul-tilværelse? 
Her er det ultimate spillet for deg, forutsatt at du har litt tålmodighet. 

Peter Moluneux er en mann med mange jern i ilden. 
Hans Lionhead har gitt oss mer enn nok moro i det siste, fra Fable (nylig også utgitt til PC) og Black & White 2 til dagens godsak  The Movies. 
Vi skal ikke skjule at spillene til Molyneux gjerne har tendenser til å love mye mer enn det de til slutt leverer, men ender likevel opp med å bli underholdende titler, riktignok uten å bryte løs fra de sjangerformene de er satt i. 
Fable for eksempel, ble aldri den livs- og moralitetsimulatoren vi ventet oss 
 men det var uansett et godt rollespill. 

LES OGSÅ: 

Og ja, Movies er et av disse spillene. 
Egentlig bare et typisk 
tycoon-spill, men et usedvanlig godt ett. 
Men det er også mye mer til The Movies enn det å styre et filmstudio. 

Det er likevel det aspektet vi skal begynne med. 
Husker du titler som Theme Hospital eller Theme Park, spill der du på en humoristisk og parodisk måte styrte økonomien til en etter hvert massiv arbeidsplass? 
The Movies er ikke langt unna denne tankegangen, og setter deg i sjefstolen til et nystartet filmstudio i 1920-årene. 

En ukomplisert og forståelig introduksjon viser deg de grunnleggende triksene til å komme i gang, og du kan velge å fortsette å få tips og forslag utover i spillet. 

Planlegging må til 

Det begynner med at du må sette opp essensielle bygninger på et stort, men begrenset område. 
Administrasjonen er først ute 
 du må logisk nok ha et sted der du kan ansette alt fra ryddemannskaper til nye regissører eller skuespillere. 
Etter at du har bygd bygninger som tar imot nyansatte, begynner det å stille seg køer av håpefulle utenfor. 
Det er bare å løfte dem å dra dem inn i riktige bygninger. 

Studioets infrastruktur er vel så viktig. 
Du må sørge for fremkommelighet mellom bygningene, søppelkasser, matboder og toaletter  og ha nok av ansatte som sørger for vedlikehold. 
Det er essensielt at studioet ditt har et rykte som rent og godt vedlikeholdt. 

Men det er filmskapning det hele tross alt handler om. 
Det første du trenger (vi antar at du allerede har ansatt noen stjerner og regissører) er et manus. 
En skribent plasseres i en egen bygning, og du kan velge et sjanger. 
Når skriptet er ferdig, flyttes det over til casting, der skuespillerne, statister og crewet går gjennom manuset. 
Etter en stund er filmen klar til skyting, og du må sørge for at det er tilstrekkelig med sett det kan filmes på. 

Det er grunntanken bak The Movies, men spillet blir betydelig mer komplekst, og fort. 

Først og fremst må du sørge for at stjernene (skuespillerne og regissørene) er fornøyd. 
Et raskt blikk på deres portretter til venstre på skjermen viser deres generelle sinnsstemning, og hvis du holder musen over dem vises det hva de nøyaktig er ute etter. 

Sytete stjerner 

Og det er mye de kan være misfornøyd med  jobber de for mye trenger de hvile, en matbit eller en drink. 
Klager de på imaget sitt, må du gi dem en makeover, altså kle dem opp med tidsriktige plagg. 
Og etter hvert krever de luksus som personlige assistenter, trailere og VIP-behandling. 

Og nøkkelen til at dine filmer skal bli en suksess er fornøyde stjerner som jobber godt sammen. 

Videre må du sørge for å bygge nye filmsett og forske på spennende filmteknologier, for det er ikke bare kvaliteten på manuset og stjernene som trekker folk til kinoene  også hvor nyskapende filmene dine er. 

Vi kommer ikke til å gå noe særlig dypere inn i spillets kompleksitet, fordi det egentlig er logisk at kompleksiteten bare øker, og din jobb er å produserer filmer av høy kvalitet for at studioet skal være konkurransedyktig. 
Jo lenger jo spiller, desto mer blir det å holde styr på, men det skal sies at spillet har et nydelig og enkelt grensesnitt som viser deg raskt veien til det som må gjøres. 

Vi nevnte på begynnelsen at spillet begynner på 20-tallet, og du har følgelig tilgang til enkel teknologi og kan bare lage stumfilmer i sort hvitt. 
Spillet varer imidlertid helt frem til vår tid, og etter hvert som du kommer deg gjennom tiårene, får du tilgang til teknologiske nyvinninger som passer til perioden. 
Publikums smak endrer seg også, og du må hele tiden være oppmerksom på trender for at filminteresserte skal strømme til. 

The Movies krever tid og tålmodighet, men gir deg underholdende, humoristisk spillbarhet. 
Bare tycoon-delen av spillet er verdt inngangsbilletten, synes vi. 

Skaperglede 

Det er imidlertid bare en del av spillet. 
I tillegg til å leke sjef for hele studioet kan du også lage egne filmer i The Movies. 
Filmene lages i en egen bygning, og prosessen gir deg tilgang til avanserte verktøy til å sette opp scener, spesialeffekter og plassere kulisser. 
De ferdige filmene kan senere bearbeides med lyd, avanserte klipp og andre elementer. 

For å få tilgang til et bredt utvalg av kostymer, effekter og teknikker må de først låses opp ved å forske på de riktige teknologiene. 
Dette gjøres raskest i den andre tilgjengelige spillmodusen ved siden av tycoon-delen vi nettopp omtalte. 
Den andre spillvarianten heter sandbox, og lar deg rett og slett leke med filmskapning. 
Du kan faktisk skru av alt som er av skuespillernes fri vilje, vedlikehold av bygninger, og samtidig starte med masser av penger, noe som lar deg konsentrere deg om den kreative delen, uten å plages av spillets andre aspekter. 

Prinsippet med å lage en film er i utgangspunktet kjempeenkelt. 
Du velger mellom forhåndsskapte scener (og dem er det mange av) og setter dem sammen i den rekkefølgen du vil. 
Det er imidlertid mye mer avansert enn som så, og du kan finjustere på nesten enhver detalj, enten det gjelder skuespillernes oppførsel, kulisser, kameraoppsett eller spesialeffekter. 

Med litt tålmodighet og kreativitet er det faktisk åpent for å skape skikkelige mesterverk. 
Disse kan legges ut på nettet, og hjemmelagede filmer har allerede begynt å dukke opp på diverse nettsteder. 

The Movies krever altså litt av hvert fra oss 
 velger du å fokusere på å spille den strategiske delen av tittelen, må du regne med en del timer før studioet virkelig begynner å komme seg på beina. 
Vil du bare lage film, må du også investere tid i å forstå finessene. 
Men begge sidene av spillet er faktisk overraskende morsomme, underholdende og fulle av kvalitet, til tross for at de ustyrlige skuespillerne kan til tider bli et skikkelig irritasjonsmoment. 

Ikke minst ser spillet veldig bra ut, ikke helt ulikt Sims, og lydsiden er flott ivaretatt med musikk som passer den aktuelle tidsperioden, med morsomme snakkeinnslag som også kommenterer på tidsriktige temaer (fra latterliggjøring av denne nymotens filmindustrien, gjennom 50-tallets paranoia til anbefalinger av dyktige plastikkirurger). 

Vi liker spillet svært godt  men med forbehold. 
Har du ikke tålmodighet til å passe på studioet til enhver tid, er ikke dette noe for deg. 
Men er du fan av tycoon-type spill, og i tillegg synes det å lage egne filmer høres attraktivt ut, vil du nok falle for Movies ganske kjapt. 
