Rause hverdagsbetraktninger som oftere er salte enn søte
Daniel Kvammen overbeviser. 

ALBUM: 
Daniel Kvammen vokste opp blant skiheiser og påskebrune turister på Bergensbanens midtpunkt, Geilo. 
At hallinger har et godt lag med ord, har ålingen Stein Torleif Bjella bevist igjen og igjen. 

Nå er det Daniel Kvammens tur til å forsyne oss med rause hverdagsbetraktninger som oftere er salte enn søte. 
Men selv om det butter i mot, henger Kvammen aldri med hodet. 
Låtene han skriver er mer som små lykkedrops enn saktmodige sørgemarsjer. 

Det betyr ikke at han går av veien for å rive i en mollstemt ballade og to. 
«Fremad i alle retninga» og «Augu» er begge nydelig, lavmælt betrakterkunst. 

I motsetning til Bjella, sverger Kvammen i større grad til et luftig og svevende pop-uttrykk. 
Singelen «Du fortenar ein som meg» er Geilo-indie med snert, meloditeft og et driv som gjør han til en av landets fineste unge låtskrivere om dagen. 

Du skal ha godt med stein i mage og sjel for ikke å la deg sjarmere av Daniel Kvammen. 
