Lady Gaga stråler
Bradley Coopers nyinnspilling er like tidsriktig som den er vakker i sin hyllest til de tre foregående versjonene. 

Det er neppe tilfeldig at Lady Gagas «Ally» fremfører Edith Piafs «La Vie en Rose» første gang «Jack» (Cooper) ser henne på scenen. 

Slik peker filmen bakover i musikkhistorien, til ett av mange talenter som dukket opp av intet og ble verdensstjerne, men som ble ødelagt av berømmelsen. 

Samtidig favner Piafs skjebne både Ally og Jacks historie i en kropp. 
Hun er den ukjente, på vei opp. 
Han står på randen av å drukne karrieren i alkohol og dop. 

Historien er like gammel som underholdningsindustrien, og så slitesterk og fleksibel at den har tålt å fortelles i fire versjoner, hver og en særegen for sin tid. 

I den første, fra 1937, kommer Esther (Janet Gaynor) til Hollywood med kofferten full av drømmer, og forvandles til filmstjernen Vicki Lester ved hjelp av Norman Maine, en erfaren, alkoholisert skuespiller. 

1954-versjonen skrev seg inn i datidens musikaltradisjon og lot Judy Garland som Vicky trekke veksler på egne erfaringer. 

Tragisk nok skulle Garlands skjebne også vise seg å bli lik Norman Maine og hans filmatiske etterfølgere. 

Med manus videreutviklet av ekteparet Joan Didion og John Gregory Dunne, kom 1976-versjonen med Kris Kristofferson som alkoholisert gitarhelt, og Barbra Streisand som moderne, selvstendig kvinne. 

Herfra går en direkte linje til Bradley Coopers nyinnspilling, som også er hans regidebut. 

Samtidig er den full av fine hommager til de foregående filmene. 
Som fokuset på Allys nese, som angis å bryte med skjønnhetsidealene og samtidig kan sees som et vink til Streisands berømte nese. 

Som Allys kjole i avslutningsscenen, med samme farge og liknende snitt som en kjole Judy Garland har på seg i sin film. 

Eller når Ally transformeres inn i en artist-persona som bryter med hennes opprinnelige utseende og musikalske uttrykk. 

I sitt konkrete uttrykk er forvandlingen typisk vår tid, men som fenomen finner vi den igjen i den aller første filmen, slik Allys dansenumre og kostymer korresponderer og kommuniserer med Garlands. 

Filmen åpner med energisk stadionrock, og følger opp med et urolig driv som sender en tørst og både trøtt og oppspilt Jack inn på en klubb der han får sitt første møte med Ally. 

Hun er servitør av yrke og et uoppdaget sangtalent Jack trekker inn i sin midte og opp på scenen. 
Så er det gjort. 
Et kjærlighetsforhold har oppstått. 
Og en stjerne er født. 

I en film som ikke helt forsvarer sine drøye to timer, er denne første timen aller best, med intimt samspill mellom Lady Gaga og Bradley Cooper, og noen nydelige, upolerte sangnumre. 

Straks Rafi Gavrons manager Rezi begynner å tukle med Allys image, går det upolerte tapt, og med det også noe av filmens energiske dynamikk. 

Hun omdannes til en lett generisk, mainstream artist; et kommersielt produkt. 

Samtidig vendes historien litt bort fra Ally, over på Jack. 
Men i mine øyne er Allys historie vel så interessant. 

Den handler nettopp om presset som legges på kvinnelige artisters utseende og kommersielle image, og som filmen skuffende nok ikke følger opp, men lar Ally gli ganske motstandsløst inn i. 

Med sitt myke, avvæpnende ytre utstyrer Bradley Cooper den selvdestruktive musikeren med en raus porsjon sår menneskelighet. 

Det er likevel Lady Gaga som imponerer mest. 
Fullstendig strippet for artisten Lady Gagas sceneimage, gjenoppstår hun som Stefani Germanotta, med et naturlig, nærværende spill både på og utenfor den musikalske scenen. 

Også derfor er det synd at filmen ikke tar sterkere tak i popstjerneproduksjonen rollefiguren hennes utsettes for. 
