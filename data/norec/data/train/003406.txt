The Mist
En enkel, liten skrekkfilm. 

”The Mist” er en enkel, liten skrekkfilm som gjør det den skal gjøre helt greit, nemlig å spre en smule uhygge i kinosalen. 

Regissør Frank Darabont har laget sin tredje Stephen King-baserte film, etter klassikeren ”The Shawshank Redemption” og den gode ”Den grønne mil”, men denne gangen har han laget B-film! 

Den bygger på det velkjente ”no way out”-prinsippet, der en gruppe mennesker blir ført sammen av omstendighetene, og må samarbeide for å overleve. 

Skumle hemmeligheter 

Tett tåke velter inn i en liten amerikansk by. 
Kundene i den lokale matbutikken kommer ingen vei, og snart blir det klart at tåken skjuler noe. 

Meningene er delte om hva som bør gjøres. 
Noen vil rømme, andre vil barrikadere seg. 
Uenigheten eskalerer blant dem, samtidig som tåken etter hvert avslører sine skumle hemmeligheter. 

Mye preik om Gud 

Tøffingen Thomas Jane spiller en av hovedrollene, og er en god protagonist vi kan heie på. 

På motsatt side står Marcia Gay Harden, også en god skuespiller, men hun har blitt tildelt en rolle det er vanskelig å tro på, nemlig den kristengale skrulla som mener tåken er Guds verk, og setter i gang med å starte en ny menighet blant de tåkerammede kundene. 

Hele det religiøse aspektet sporer filmen av ved flere anledninger. 
Det blir mye preik om Gud og lite action. 

Klaustrofobisk atmosfære 

Dette er altså en skrekkfilm, og det er flere scener som virker slik de skal. 
Tåken skaper den klaustrofobiske atmosfæren som spenningen effektivt kan utfolde seg i. 

Samtidig er noen av effektene mindre gode, på den måten at de faktisk vekker latter, ikke gru. 
Det er rart, fordi det er effektmesterne Greg Nicotero og Howard Berger som står bak, og jeg hadde ventet mer fra dem. 
Men noe av det fungerer vemmelig nok! 

Liker ikke slutten 

Jeg liker ikke måten filmen slutter på, for den fikk meg til å undre på hvordan Darabont kunne tro vi skal gå på det som skjer. 
Hva det er, kan jeg selvsagt ikke si, men han ber deg godta tilfeldigheter som strider mot all logikk, til og med i en fantasifilm som dette. 

Men før det er ”The Mist” en stemningsfull, liten film som er grei kost for de som elsker sjangeren. 
