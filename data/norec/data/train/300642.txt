Møte med døden
Hadia Tajik er god, men forsiktig, i sin programlederdebut i «På bortebane». 

Willie Tyrone Trottie ble henrettet 10. september i år,etter å ha sittet over 20 år på death row i Texas. 
Leder i justiskomiteen på stortinget, Hadia Tajik, var til stede da fengselsmyndighetene i Texas kunngjorde at Trottie hadde blitt henrettet ved giftsprøyte. 
Tajik møtte også Trottie i forkant av henrettelsen og snakket med ham om dommen hans, for et grovt dobbeltmord i 1993. 

Tajik er i tvil etter å ha møtt ham. 
Hun gikk inn på besøksrommet med en forventning om å synes synd på ham, men det faktiske møtet kompliserer ting. 
Hun endrer ikke synspunkt på dødsstraff - det skal tross alt ganske mye til - men det bringer henne allikevel nærmere synspunktene til for eksempel Robert Blecker, en jurist som har brukt livet sitt på å være en høylytt forkjemper for opprettholdelse av dødsstraffen i USA. 

Blecker er den andre, eller tredje, hovedpersonen i første episode av NRKs «På bortebane», en serie der norske stortingsrepresentanter drar ut i verden for å konfrontere holdninger som bryter med konsensusen i Norge. 

Det er en god idé, og dødsstraff er et naturlig sted å starte. 
Ikke bare fordi vi for få år siden gikk igjennom en rettssak og en forbrytelse som naturligvis ledet tankene den veien for mange i Norge, men også derfor; Forbrytelsene til Anders Behring Breivik og hva som egentlig ville vært den rettferdige straffen for et slikt massemord er et naturlig gnistpunkt når Tajik forsvarer det norske rettssystemet i møte med Blecker. 

Samtalen blir interessant. 
Blecker mønstrer et forholdsvis knallhardt, prinsipielt forsvar av dødsstraffen - han mener at myndighetene i Texas henretter alt for mange, blant annet fordi de argumenterer utifra hvorvidt den dømte vil være en fare for samfunnet igjen. 
Det er, slik han ser det, fullstendig irrelevant. 
Det som tells er det som er blitt gjort. 
Tanker om rehabilitering eller tilbakefall har lite eller ingenting å gjøre i debatten. 
Det er en form for argumentasjon vi fint tåler å høre - samtalen om gjengjeldelse i straffesystemet blir bedre av å også omfatte ytterpunktene og dødsstraff er et av dem, det har den i grunnen vært så lenge vi har hatt rettssystemer. 
Tajik står på sitt - hun er stolt av det norske rettsvesenet, men hun er ikke selvgod på vegne av det. 
Det er en vesentlig forskjell. 

Som programleder er hun en vellykket første rekruttering til serien - Tajik skrider til verket med åpent sinn og gode spørsmål til alle de (gode) kildene. 
Samtidig ligger det kanskje en begrensning i å sende ut lederen i justiskomiteen på et slikt oppdrag. 
Selv om Tajik bedriver høyttenkning, er det av den forsiktig formulerte sorten. 

I et TV-premiss hvor store, uforsonlige verdier skal måles opp mot hverandre, skulle det noen ganger være interessant å høre den usensurerte versjonen av Tajiks tanker, versjonen som ikke tar hensyn til at ting kan tolkes som utspill i en innenriksdebatt om straff. 
Hun blir på sett og vis presset til å si hva hun egentlig tenker om Breivik, og det fører til ganske sterke TV-øyeblikk, men høyttenkningen rundt hvordan vi som samfunn inntretter oss med straff er forsiktige. 

Det er forsåvidt ikke sikkert at tankene ville vært så veldig annerledes om Tajik hadde vært helt fri fra politikerrollen - det kan godt være at dette er sånn hun tenker uansett, i forsiktige og fornuftige resonnementer. 
Men når «På bortebane» fremstår som dyktig, men litt uforløst TV om vanskelige spørsmål, er det tenkelig at denne «dobbeltrollen» er en del av grunnen. 

På den annen side - det kan hende at grunnen til at På Bortebane sin første episode fremstår som litt reservert og drøftende TV er at spørsmålene nettopp er svært vanskelige. 
