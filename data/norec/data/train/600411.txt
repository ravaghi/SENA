Atmosfæretett action
Handlingsstrukturen er høyst ordinær her: 
En kvinnelig hemmelig agent (Gina Carano) jobber frilans, fordi jobbene hun påtar seg stort sett er så delikate at myndighetene ikke vil høre om dem. 
En dag oppdager hun at hun er blitt et offer for et dobbeltspill og skal likvideres I stedet likviderer hun den som skal likvidere. 
Dermed er jakten i gang, med ulike aktører, høk over høk-spill og flere drap. 
Flukt, skyting, slåsskamper. 

Det er en enkel intrige. 
Den krever ikke at de høyst anerkjente skuespillerne tar dypdykk i sjelen for å mestre rolletolkningene. 
Men det er Steven Soderbergh (blant mye annet "Oceans"-filmene og den meget dyktig utførte thrilleren "Traffic") som står bak regispakene her. 
Og han makter å blåse en tikkende, anelsesfylt og truende atmosfære inn i filmen, når den da ikke eksploderer i heftige nærkamper og skudd-dueller. 

Et interessant bekjentskap er Gina Carano, født i Texas, USA i 1982. 
Hun var med i "Blood and Bone" i 2009, men er tidligere kanskje mest kjent for sin rolle i tv-serien "Fight Girls". 
Hun er en meget fysisk skuespiller, i nærkamper og flukt på hustakene overbeviser hun sterkt. 
Men hun besitter også klare nyanser og situasjonsfornemmelse. 
Dette i spann med et utseende som får en til å tenke på Catherine Zeta-Jones, gjør at en herved gir en høy og tydelig melding om at en kommer til å se mye til henne i årene fremover. 
Sann mine ord! 
