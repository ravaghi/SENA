Fajanse og forviklinger
BOK: 
Hederlig debut om bygdeliv, fajanse, stjålne juletrær og en forsvunnet hund. 

Frank Tønnesen: 
Vi kan ikke ta med oss alt dette hjem. 
Roman. 
352 sider. 
Pelikanen. 

De fleste kjenner nok Frank Tønnesen (f. 1972) som den prisbelønte artisten Tønes, de små problemers trubadur. 
Når han nå debuterer som romanforfatter, er tematikk og motiver stort sett de samme som i viselyrikken, og med den samme balansen mellom alvor og komikk som i sangene. 
Helst skulle jeg sett det alvorlige aspektet i romanen ytterligere utviklet, for Tønnesen skriver godt om ensomhet, tosomhet, tilhørighet og utstøtthet. 

«Vi kan ikke ta med oss alt dette hjem» kan kanskje best beskrives som en kollektivroman fra bygda. 
Boken er inndelt i relativt korte kapitler, språket er enkelt, personene småstedsoriginale. 
Her er onkel Erik som tøffer rundt på mopeden og Tarald som har mistet både hunden og interessen for den. 
Bernt og Anna Torild skal sette seg til for å spise fårikål, men får uventet besøk av den glupske onkel Reidar. 
Leif på sin side har ikke bare mistet interessen, han er lei av alt og alle, og særlig kona Marianne; karbonade- og kaketretten mellom dem i en konfirmasjon, er fornøyelig lesning. 
Leif presterer dessuten å legge igjen programheftet til tante Esthers begravelse på gavebordet, i stedet for konvolutten med pengene. 
Og selv om han er vant til pølser og cola til frokost, går Leif med ett over til å drikke kålvann når legen ber ham om å skrelle bort et par kilo. 

Her er videre Tormod som har gjort det til en tradisjon å stjele juletrær, og Trond Egil, en slags sørvestnorsk variant av Chatwins Kaspar Utz, som er lidenskapelig opptatt av Figgjo flint og Egersund Fayance, og som både våkner opp bakfull i Sauherad hos en annen fajanseentusiast og gjør seg til tjuv for en fløtebolle. 
Bakom det hele er en jeg-forteller som virker svært ensom og er redd for at noe fryktelig snart skal skje. 
«Jeg kan sitte i timevis og se TV med lyden av (...) 
Hele tiden savner jeg noe». 

Resultatet er en på mange måter sjarmerende debut, uten det store plottet eller de voldsomme konfliktlinjene, men som til tross for humor, presise observasjoner og at romanen byr på bilder som: 
«Jakken trakk seg sammen som en fisk i en varm stekepanne», mangler en dimensjon eller to på å være en litterær gourmetopplevelse. 
Etter endt lesning tenker man vel helst litt som en av romanpersonene: 
«Han var tom for krefter, småpraten hadde tatt på.» 

Frank Tønnesen deltar på Kapittelfestivalen fredag og lørdag. 
