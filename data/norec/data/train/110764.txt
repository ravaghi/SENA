The Lovell Sisters Band:«When Forever Rolls Around» 

Søstre i strøken samklang både på strenger og i stemmer. 

Denne platen er to år gammel, men blir først nå utgitt i Europa i forbindelse med en liten turne, inkludert i Norge, i september. 

Jessica, Rebecca og Megan er søstre og alle klassisk utdannede, men det er den amerikanske folk-musikken - med sterk innflytelse også fra irsk tradisjonsmusikk - som ligger hjertet nærmest. 

«When Forever Rolls Around» er en akustisk nytelse, noe temperaturløs i snittet, men upåklagelig fremført. 
Søstrenes stemmeharmonier hever interessenivået og avslører hvorfor de flere ganger har fått merkelappen som det nye Dixie Chicks. 

Dersom ferdighetene til ungjentene (de er i alderen 17 til 23) holder også fra scenekanten, ligger alt til rette for en hyggelig opplevelse når trioen kommer til Norge med sitt band. 

Anbefalte kjøp: 
«All You Have To Say», «When Forever Rolls Around», «Epic Of Gilgamesh» og «Crying My Heart Out Over You». 
