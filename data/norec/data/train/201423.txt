Auris Bluetooth iPhone dokk-konverter
Har du et musikkanlegg med iPhone-dokk, men ikke iPhone? 
Auris løser problemet. 

Det finnes mange musikkanlegg med dokkingstasjon, men alle er for iPad og iPhone siden dette er den eneste "standarden" som virkelig er utbredt i markedet. 

Så hva gjør du når du vil spille av musikk fra en annen mobil på et anlegg med dokk for iPhone/iPod? 
Eller har kjøpt en ny iPhone som ikke har kontakt som passer i den gamle dokken? 

Auris løser dette problemet på en enkel og elegant måte. 

Hva er Auris? 

Auris er en liten dings som kan settes i en iPod/iPhone dokk, og som inneholder en Bluetooth-mottaker. 
Da kan du sende lyd via Bluetooth til Auria, som formidler lydsignalet videre til musikkanlegget med dokken. 

Dermed kan du bruke hva som helst som sender lyd på Bluetooth til anlegget, om det er en Android-mobil, Windows Phone eller hva som helst annet, inkludert en iPhone 5 med den nye såkalte Lightning-tilkoblingen. 

Auris måler 45 x 37 millimeter og er 1.1 centimeter tykk. 
I den ene kortenden har den en kontakt som tilsvarer den klassiske iPod-kontakten. 
Ved siden av denne sitter en lydutgang med vanlig minijack for tilkobling til annet utstyr som hodetelefoner eller lydanlegg av et eller annet slag. 

På venstre side finner vi to knapper og et lite hull. 
Knappene er for å gå til neste/forrige låt eller øke/senke volumet. 
Bak det lille hullet finner vi en liten mikrofon som fungerer ved stemmestyring. 

I bruk 

For å bruke Auris setter du den ganske enkelt i dokken, så slår den seg på automatisk. 
Da er den også i paringsmodus slik at du kan opprette kontakt med nye eller tidligere brukte enheter. 
For å opprette kontakt bruker du vanlig Bluetooth-prosedyre. 
Du går til innstillingene for Bluetooth og velger "auris" i listen over enheter i nærheten av din mobil. 

Deretter er det bare å velge «Auris» som avspillingsenhet på mobilen. 

Vil du øke eller senke volumet fra Auris holder du inne «+» eller «-»-knappen. 
Vil du hoppe fram eller tilbake mellom låter trykker du kort på de samme knappene. 

Stemmekommandoer kan den også bruke, men det hadde vi ikke mulighet til å teste. 
Vi ser heller ikke det store poenget, en mobil enhet har man jo gjerne lett tilgjengelig for normal og mer effektiv betjening. 

Rekkevidden fra Auris til mobiltelefonen til uten hindringer var knappe 20 meter. 

Konklusjon 

Har du, eller ønsker du deg, et musikkanlegg med iPod/iPhone-dokk, men har ikke en mobil som passer, så løser Auris problemet. 
Den kan også brukes for å spille av musikk gjennom et anlegg hvor du selv ønsker å ha kontrollen ved å ha mobilen i egen lomme, som ikke er tilgjengelig for fikling fra alle andre. 

Lydkvaliteten er også utmerket. 
Vi testet både med forskjellige anlegg og hodetelefoner, og registrerte ingen hørbar forskjell i lydkvalitet mellom direkte kobling og via Auris. 

Norsk representant er TT Micro. 
Laveste dagspris finner du her. 
