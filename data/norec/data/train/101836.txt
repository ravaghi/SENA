Plateanmeldelse:Bruce Springsteen - «American Beauty» 

Raus Boss. 

Ære være Bruce for at han bruker Record Store Day til å gi ut uhørt musikk. 
«American Beauty» er fire spor som ble preparert til restemiddagen fra tidligere i år, «High Hopes», men som ikke fant veien til (plate-)tallerkenen. 

Tittelkuttet kunne vanskelig vært mer Brucete, og låner triks fra blant andre «Rendezvouz», «Lonesome Day» og «My Lucky Day». 
Med timpani og sprengt vokal. 
«Mary Mary» finner en mindre insisterende bruk for riffet fra «We Take Care Of Our Own». 
«Hurry Up Sunday» er melodisk, men ihjelprodusert powerpop. 

Den skjøre visen «Hey Blue Eyes» er en av Springsteens grimmeste: 
USA som et skrekkens bordell, og Abu Ghraib som S&M-rommet i kjelleren. 

BESTE LÅT: 
«Hey Blue Eyes» 
