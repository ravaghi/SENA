TV-anmeldelse:Skrekk og gru-TV 

Jeg har sjeldent fått alle fobiene mine så servert på ett fat som i «Killer karaoke». 
For ikke å snakke om alle de jeg ikke visste jeg hadde. 

«Killer karaoke» ble for første gang vist på den amerikanske nisjekanalen «truTV» i fjor. 
Killer karaoke er et humorbasert gameshow der deltagerne konkurrerer i sang i ekstreme settinger. 
I hvert program utsettes seks deltagere for betydelige ubehageligheter mens de konkurrerer én mot én om plass i finalen. 
Programledere er Anders Hoff og Øyvind Rafto, kjent fra Raske menn. 
Premiere på TVNorge i kveld kl. 20.30. 
Første av åtte programmer denne sesongen. 

«Killer karaoke» er skrekk og gru-TV så det holder. 
Et program som ikke krever veldig mye av deg, et program hvor man har lyst til å slå av hele tiden - men skrekkslagen blir sittende og se på likevel. 

Da har i hvert fall TVNorge oppnådd det de vil. 
Er jeg ikke alene, får kanskje annonsørene valuta for pengene sine også. 

Men jeg må innrømme at jeg fikk både vondt i magen - og vondt i hodet etter tre kvarter med mye skrekk og litt fryd. 
Spørsmålet er bare hvor mange ganger orker jeg å se på dette heseblesende showet, hvor mange påfunn, tidvis i klassen utdrikkingslag for viderekomne. 

Jo takk, jeg skjønner slagordet «Ikke stopp å syng», noe må man jo ha fokus på mens frådende illsinte hunder biter deltagerne i bena, rotter og kakerlakker vokter femtilappene som om det skulle være deres egne eller illeluktende dansere i størrelse usympatisk XXL kleber seg inntil den unge «vokalisten». 

Alt mens publikum lever seg inn i oppgavene - og åpenbart er overlykkelige for at det ikke er de som står i «manesjen» sammen med programlederne Anders Hoff og Øyvind Rafto fra «Raske menn». 
Hvilket jeg også er. 

For det er helt åpenbart her styrken til «Killer Karaoke» ligger. 
Vanlige mennesker deltar, riktignok blir de satt på uvanlige prøvelser, men det er mulig å leve seg inn i det de opplever og definitivt ikke ha noe ønske om å være i deres sted der de plukker pengesedler mellom edderkopper og skorpioner. 

Men samtidig kan det bli en skikkelig «killer overdose» etter et program eller to. 
Ikke slik å forstå at det kan bli for mye av det gode - for det er det ikke så mye av i utgangspunktet. 
Slitasje- og utmattelsesfaktoren er stor. 
For tempoet er høyt og heseblesende. 

«Killer Karaoke» beskrives som en krysning av «Idol» og «Fear Factor». 
Programmet har premiere 12.september. 
