Foldvik Familiepark:Perfekt for barnefamilier 

På Foldvik Familiepark ligger alt til rette for en idyllisk sommerdag med helt senkede skuldre. 

Parken har kanskje den minste dyrebestanden av alle parkene VG har besøkt, men får likevel en solid firer på terningen. 

Det er den idylliske plassen, det ukommersielle inntrykket den gode sommerstemningen familieparken scorer høyt på. 

Her er det nemlig bare å senke skuldrene i de idylliske omgivelser med gressplener, trær og dyr som vandrer rundt i inngjerdingene. 

- Jasså, så vi går inn under kategorien «dyrepark»? ler Helene Foldvik. 

Hun har drevet gården i flere år sammen med mannen sin. 

Kan klappe dyrene 

Dyrebestanden er begrenset til typiske gårdsdyr, i tillegg til blant annet esler, kakaduer og papegøyer. 
Dyrene som presenteres er til gjengjeld veldig imøtekommende. 

Du kan klappe eselet, leke med geitene, kose med kaninene og ri på hesten. 

I tillegg er parken proppfull av morsomme aktiviteter for barna. 

Her kan barna reise på togtur med tøffen-toget, leke i ballrommet, kjøre mooncars, hoppe på hoppepute og i høyet. 
Flere aktiviteter finnes for de eldre også, blant annet golf og minigolf, stort sjakkbrett og boccia. 

Med andre ord: 
Tar du med deg mat og drikke kan dere fint bruke en hel dag her i parken! 

Større og større 

Selve konseptet startet på 80-tallet som en hage med kaniner og sandkasse hvor barna kunne leke mens foreldrene plukket jordbær. 

Siden har parken utviklet seg og blitt større og større, og drives fortsatt av den samme familien. 

I fjor hadde parken over 30000 besøkende. 

Menyen er noe mer variert enn pølser og pommes frites, men for best utnyttelse av parken anbefaler Helene Foldvik at du tar med deg din egen grillmat. 
Griller stiller de med på gården. 

- Det er liksom en del av totalopplevelsen, sier hun. 

Vurdering Foldvik Familiepark 

Beliggenhet: 
Ved Stavern, cirka 10 kilometer fra Larvik i Vestfold. 

Åpningstider: 
Hver dag 10.00-18.00. 
Gjelder til og med 18. august. 

Pris: 
Barn under to år gratis. 
180 kroner for alle andre, barn og voksne. 
Gjelder i høysesongen. 

Anslått tidsbruk: 3-4 timer eller mer. 

Dyreliv: 
Dyrebestanden er ikke stor. 
Typiske gårdsdyr som hester, kuer, geiter og høns er representert, og det samme er papegøye, esler og påfugler. 
Når det er sagt får parken pluss for stor grad av nærhet til dyrene. 
Gjestene får gå inn i flere av burene. 

Servering: 
De serverer typiske fast food-retter som pølser, potetmos og pommes frites, men tilbyr også sunnere varianter som salater og kyllingnuggets. 
VGs utsendte fikk anbefalt kyllingwraps. 
Smaken var god, og prisen (65 kroner) var heller ikke så verst. 
Aller helst bør du nyte medbragt grillmat. 
Du kan enten bruke gratis gassgriller eller leie en kullgrill. 

Fasiliteter: 
Det er her Foldvik Familiepark scorer høyest. 
Vi kan nevne klatreløype, minigolf, hoppeoute, mooncars og hesteridning. 
Gassgriller står klart for gratis bruk, men mer populært er det å leie kullgriller. 
Det er stor plass på området slik at man kan sette seg ned der det passer. 

Pris: 
Hvis du bare ønsker å se dyrene er prisen litt for stiv, men setter du av hele dagen og benytter deg av hele tilbudet gjenspeiler prisen det du får tilbake. 

Kort sagt: 
Parken for både store og små! 
