Spillanmeldelse:Magien uteblir fra Waverly Place 

«Wizards of Waverly Place» er laget for hardcore-fansen, og knapt nok det. 

Disney vet å lage spill som er relatert til sine egne serier. 
Dette trolldomsspillet er intet unntak. 
Likevel bør de forsøke å bruke mer enn en lunsjpause på å lage det, av respekt for både fans og andre spillglade barn. 

Serien, og spillet, handler om tre søsken, Alex, Justin og Max Russo, som er vordende trollmenn. 
Barna skal spille igjennom fem episoder av serien. 
Men blir det som å tre inn i spillet? 
Neppe - for da hadde ikke serien vært så populær. 

Man skal vandre rundt og bruke trylleord og løse oppgaver, som går ut på alt fra å lage sandwich til å ha bokstavquiz. 
Ellers er det fint lite rom for utforsking - man får hele tiden beskjed om hva man skal gjøre og får følelsen av at oppgavene er halvløst på forhånd. 

Etter hvert som man kommer videre i den såkalte historien, kan man prøve ulike minigames - hvis man gidder å spille så lenge. 

Spillet er, for å si det mildt, ikke særlig fengende for de som ikke har kjennskap til serien. 
I tillegg er grafikken flat og musikken irriterende. 

Jeg undrer meg på om barn som liker serien synes noe om spillet. 
Kanskje vil de heller føle at spillet gjør skam på den. 
Og målgruppen? 
De må i alle fall kunne engelsk, for det er verken norsk tekst eller tale. 
