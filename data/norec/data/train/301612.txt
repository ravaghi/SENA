Stuptrøttende
Det er ikke tull. 
TV 2 har i fullt alvor satt av søndagskveldene for å vise deg hel- og halvkjendiser som gjør hel- og halvdårlige stup. 

TV: 
Du trodde kanskje det var en spøk? 
Kanskje du begynte å le da du først hørte at TV 2 skal vise et show ved navn «Skal vi stupe»? 

Det gjorde i hvert fall vi. 

Ikke bare lo vi godt, vi klasket oss på lårene og sa: 
«Særlig!». 
Men så dukket bildene opp. 
Av deltakere som Alexandra Joner, Sinnasnekker'n og Mini Jacobsen i badetøy. 
Vi skjønte at det ikke er tull. 

Da begynte vi å le igjen og tenkte: 
«Genialt! 
Dette må være en ellevill parodi på alle showene basert på kjendiser som kappes i alt fra rhumba til rally, isdans, krabling mot 71 grader nord og middagsrelatert virksomhet. 
Her skal det harselleres!». 

Hadde det vært så vel! 
Da kunne det kanskje blitt gøy. 
Men «Skal vi stupe» er ingen parodi. 
Det er enkelt og greit kjendiser som stuper. 

Du kan se det selv i kveld med egne øyne. 
Om du orker å holde dem åpne i to timers sendetid. 
Det går faktisk greit den første halvtimen takket være deltakerne. 

Morsom gjeng Konseptet er slått over samme lest som «Skal vi danse»: 
Tolv kjendiser delt inn i seks par skal konkurrere, en fagjury gir poeng. 
Programlederne Sarah Natasha Melbye og Freddy Dos Santos guider oss gjennom storslåtte sendinger med mye lys, lyd og tjoheistemning i Pirbadet. 
Vi får klipp som viser hvordan parene har fått stupetrening av kyndige fagfolk. 
Etter tur skrider de opp på brettet. 

Et tilsvarende program gikk nylig på lufta i Storbritannia til full pipekonsert. 
Daily Records oppsummerte: 
«Dette er sannsynligvis det dårligste program som er blitt sendt primetime». 

Så dårlig er ikke «Skal vi stupe». 
Der det engelske programmet bød på stjerner på randen av avdankethet som bokstavelig talt tok stupet utfor verdighetens grense, så ser de norske kjendisdeltakerne ut til å ta dette uhøytidelig, med glimt i øyet og passe sporty. 

Ensformig i lengden 
Det er en morsom gjeng, her er folk som Mini, Odd-Magnus Williamson og Plumbo-Lars Erik Blokkhus. 
Tommel opp til alle. 
Melbye og Dos Santos er også sympatiske nok. 

Det holder sånn omtrent i en halvtime. 
Så blir det ensformig. 
For selv om et stup er en kjapp affære, skal alle plaske seg inn til kanten og bable etterpå. 
Attpåtil vanker synkronstup. 

Det blir for mye. 
Akkurat som vi også føler vi har fått for mye på kjendis-TV-fronten. 
Nå kan det da snart ikke være flere aktiviteter igjen kjendiser kan konkurrere i. 

Skal vi fortsette slik, bør F-kjendisene her til lands i det minste få lære noe de seinere vil få bruk for. 
Hva med «Skal vi nave»? 
Kjendiser mageplasker om kapp Premiere på TV2 i kveld kl. 20.00 «Skal vi stupe?» 
