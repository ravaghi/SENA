Van Morrison:«Pay The Devil» 

(Exile/Universal) 

For spesielt interesserte. 

Ettersom Van Morrison hverken er reinspikka bluessanger eller reinspikka countrysanger, er han absolutt best bare som Van Morrison. 
Denne gangen har Van kastet seg i vold med tradisjonell country og honkytonk, men Morrison blir aldri - med fare for å bli skjelt ut - noen stor tolker av annet enn sitt eget stoff. 
Først da kommer den unike sjelen frem i Vans stemme. 
Her er kompet både troverdig, friskt og eviggyldig trofast mot countryens røtter, men når gullkorn fra countryhistorien kjøres gjennom Morrisons velbrukte kvern av fraseringsfasetter, blir utbyttet av coverlåtene begrenset og resultatet for lite variert. 
Du skal enten være veldig glad i country eller veldig glad i Van Morrison - helst begge deler - for å få maksimalt utbytte av «Pay The Devil». 
