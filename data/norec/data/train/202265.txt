Logitech Speaker Lapdesk N700
En fryd for maskin, fang og øre? 

De er bærbare og i følge de som snakker engelsk er de også til å sitte med på fanget. 
Men det er ikke alltid helt greit å finne en god sittestilling med den bærbare på fanget. 

De fleste bærbare blir også varme, og når du har den på fanget kan du risikere å blokkere for luftstrømmen inn til kjøleviftene. 
Da blir det ubehagelig etter hvert. 
Det samme gjelder hvis du bruker en pute under maskinen, det bør være muligheter for luftgjennomstrømming. 

Behagelig? 

` 
Vi har sett noen løsninger som består av en plate med mange åpninger og egne vifter som sørger for god lufting for PC-en. 
Men om de har vært gunstige for PC-en, har de ikke vært spesielt behagelig for brukeren. 

Nå har Logitech laget en løsning som de kaller Lapdesk, som sørger for å gi både brukeren og maskinen komfort. 
I tillegg er det innebygde høyttalere. 
Dermed skal du kunne innta den stillingen som passer deg best og få den optimale bærbare opplevelsen både av lyd og bilde. 

Hva inneholder den? 

Lapdesken består av en plate som på undersiden gjør en bue ned mot knærne. 
Den er fast, men godt polstret på undersiden og trekket har åpen veving og gir god glidemotstand. 

På midten under er det åpning for luft, på oversiden er det et større område med åpninger som dekker det meste av undersiden av den bærbare. 

Ytterst mot sidene finner vi høyttalere, som har litt ekstra rom å jobbe i på grunn av profilen på undersiden. 

Alt er drevet av én USB-tilkobling, den sørger både for strøm til vifter og signal og strøm til høyttalerne. 

I bruk 

Platen er naturlig nok ikke vanskelig å bruke. 
Du legger den på fanget og plasserer den bærbare oppå. 
Det eneste du må passe på er at du plugger i USB-kabelen før du starter et avspillingsprogram. 
Høyttalerne fungerer som en ekstern lydenhet, og bruker Windows' interne lyd-driver. 
På vår testmaskin med Windows 7 var det ikke nødvendig med noen form for inngrep i det hele tatt for å få lyden ut av lapdesken. 

OPPDATERT: 
Den fungerer også utmerket på MacBook /MacBook Pro. 
Du må bare velge Logitech-enheten for Lyd ut i kontrollpanelet. 
USB-kabelen er festet på midten og rekker fram til maskiner med USB-kontakter på høyre eller venstre side. 

Til høyre er det av/på knapp for viftene (kjekt både på varme sommerdager og kalde vinterdager), der finner vi også mute-knapp og volumkontroll for høyttalerne. 

USB-kabelen sitter fast, og kan klemmes ned langs kanten og på siden for å ikke være i veien under bruk eller henge og slenge når lapdesken settes bort. 

Det er også to støtter som kan vippes opp slik at PC-en ikke sklir ned av fanget når platen står opp på skrå - hvis du f.eks. sitte-ligger i sofaen. 

Hvordan fungerte det? 

Vi var i utgangspunktet litt skeptiske, men fant fort ut at det var langt mer behagelig med en lapdesk enn uten, enten man sitter i en lenestol eller ligger i sofaen. 

De innebygde høyttalerne låt også forbausende bra, vesentlig bedre enn alt vi har hørt av innebygd lyd i bærbare. 
Volumet er også tilstrekkelig til å oppleve at du er omgitt av lyd, det er spesielt gunstig hvis du vil se film. 

Den er 53 cm bred, 29 cm dyp og veier 2 kilo. 
Den koster rundt 450 kroner i diverse nettbutikker. 

Det finnes også en variant uten vifte og høyttalere. 

(Artikkelen er oppdatert i forbindelse med vår gjesteopptreden i God Morgen Norge på TV2 28.09.2010) 
