Et høydepunkt i bokåret 2018
Kjersti Annesdatter Skomsvold skriver tett opp mot eget liv, og da er hun på sitt aller sterkeste - en av vår tids største forfattere. 

Umuligheten ved å elske 

Kjersti Annesdatter Skomsvold: 
Barnet. 
Forlaget Oktober. 
128 sider. 

Kjersti Annesdatter Skomsvold er en av vår tids største forfattere, og aller sterkest er hun når hun skriver tett opp mot eget liv. 
Det gjør hun i sin nyeste roman “Barnet”, en sår fortelling om ensomhet og å tørre å bryte ut av den for å stole på kjærligheten, nok en gang. 

Rammen for “Barnet” minner om Knausgårds årstidsromaner, hvor han skriver til sitt ufødte barn. 
Men der Knausgård er en far som skriver til sitt barn om verden, møter vi i denne romanen en mor som skriver for å fortelle om sitt liv, hvordan hun møtte barnets far og hvorfor det ble de to. 
På den måten skal barnet forstå hvordan det selv ble til. 
Moren forteller om sykdommen hun har hatt, ensomheten hun kjente på, år på skriveskoler, tidligere forhold og en ekskjærestens død. 
Flere av hendelsene kjenner vi igjen fra “Monstermenneske”, Skomsvolds selvbiografiske, kritikerroste roman fra 2012. 
Derfor kan en anta at også dette er selvbiografisk - uten at det egentlig er spesielt relevant. 

Uansett hvor mye av dette som er tuftet på virkeligheten, kan en trygt si at Skomsvold har skrevet en sterk roman. 
Nok en gang skriver Skomsvold fram et menneskes erfaringer på en måte som gjør at jeg som leser føler meg mindre alene. 
God litteratur gjør private opplevelser allmenngyldige, og det er nettopp det som skjer i denne romanen. 
Her tematiseres det dypt eksistensielt utfordrende ved å virkelig knytte seg til et annet menneske, ved å gjøre seg avhengig av en annen. 
"Jeg trodde kjærlighet innebar å oppdage et nytt menneske, men det er å oppdage seg selv, og det er smertefullt", står det et sted, der hovedpersonen reflekterer over hvor sjalu hun plutselig er blitt. 
Hvorfor satse på kjærligheten, velge å stole på et nytt menneske og tillate seg å være sårbar, når en har erfart hvor vondt et kjærlighetstap er? 

Romanen kretser rundt slike spørsmål. 
Med en utforskende fortellerstemme som søker og som gransker seg selv og omgivelsene, utfordrer Kjersti Annesdatter Skomsvolds roman “Barnet” tosomhetens vilkår. 
