Vårens livligste album
I fjor toppet han listene med hits som Daft Punks «Get Lucky» og Robin Thickes omdiskuterte «Blurred Lines». 
Denne uken er det tidligere medlemmet av N.E.R.D. ute med sitt andre soloalbum — samme uke som Oscar-utdelingen hvor singelen hans «Happy» er nominert. 
Er det en person som har grepet om populærkunst, så er det Pharrell Williams. 

Allerede på introen til første låt blir vi møtt med det fantastisk delikate strykerarrangementet til selveste Hans Zimmer. 
Standarden er satt, og den er over all forventning. 

Derfra går det slag i slag med fengende melodier, funky riff ala Motown og fete koringer med høy falsettføring. 
Arrangementet på låtene er minimalistiske og repetitive, men hele tiden dukker det opp detaljer som vekker interessen. 
Gjesteartistene Justin Timberlake, Miley Cyrus, Daft Punk og Alicia Keys er også med på å heve nivået. 

I motsetning til «Blurred Lines», er albumet en hyllest til kvinnen, ifølge Pharrell. 
Tekstene er for overfladiske til at dette er noe å skryte av, men tanken er jo god. 

Mot slutten av albumet dabber det litt av, men Pharrell har fortsatt truffet så bra at alle bør sette av tid til å høre dette albumet. 
Gladere vårstemning må du lete lenge etter. 
