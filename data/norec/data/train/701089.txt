Moro for bikkjefolk
Hvis Kate Beckinsale tar av mer nå, risikerer hun å bli slankere enn sitt eget røntgenbilde. 

I svart kroppsklistrerlatex ser hun ut som om hun kledde på seg i tørketrommelen. 
«Underworld: 
Evolution» er mest for de ekstremt, uansvarlig innvidde som på grunn av sitt tragiske energioverskudd går rundt og husker hva den første Evolution-filmen handlet om, og det finnes egne lobotomi-tilbud for dem på internett (hold musa inntil tinningene i 346 minutter). 
Filmen starter med en litt kaotisk presentasjon av skikkelser, og legfolk vil kjenne seg litt som en bilmekaniker i hatteparade: 
Burde jeg ha følt noe nå? 
Filmen beskriver høytidelig og statsvitenskapelig konflikten mellom varulver og vampyrer. 
Terje Rød-Larsen er på vei. 

Etter hvert tar handlingen seg sammen og utvikler historie og spenning. 
Beckinsale og Speedman, som likner et ukjent medlem i U2 med den Amnesty-tøffe omgangsformen sin, oppsøker den ene eventyrgalningen etter den andre. 
Derek Jacobi bebor en grimmsk slepebåt og repeterer bekymringsevnene sine. 
Steven Mackintosh underholder seg med C-film-damer i B-film-truser, og Brian Steele sitter i middelalder-kennel og likner Lassie, for dette er en film som hundefolka og deres kjæledyr vil sette pris på. 
Kjøp filmen til Rex. 
Han vil bjeffe muntert både til varulvene og blodsprutene. 

«Underworld: 
Evolution» er mest laget i okkultisme-svart, samt Jackson-hvitt og koldbrann-blått, som en finsk nasjonaldag. 
Den kler det. 
