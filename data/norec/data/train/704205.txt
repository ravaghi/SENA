Farvel Idol-Kurt, hallo Vise-Nilsen
Jeg har en og annen sperre når det gjelder Idol-Kurt, men det skal sies at han har en god stemme. 
På sin første norskspråklige plate gjør han i tillegg de rette grepene med musikken. 
Han er trygg nok på seg selv til å strippe ned låtene og åpner albumet med bare vokal og akustisk gitar i "Vinden". 
Når han får med seg bandet i "Nattes helter", er det med en stilig krydring av steelgitar, fele, trekkspill og blåsere. 
Produsent Espen Lind har gjort en fin jobb med Nilsens countryfargete viser. 
Hellbillies er norske foregangsmenn på området, og det er låter her som kunne tilhørt dem. 

Tekstene, skrevet sammen med Eirik Grønner, er ikke spesielt dype. 
Til tider blir det plagsomt hverdagslig det han synger om, men Nilsen skal ha et pluss for å velge norsk. 

Beste spor: 
"Du sa", "Inni en god periode", "Tro". 
