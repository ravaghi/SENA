Leon Bridges:Mer r&b enn soul 

Han har stemme og stil, men har ikke helt funnet seg selv. 

Leon Bridges: 
"Good thing" (Columbia/Sony) 

28 år gamle Leon Bridges fra Fort Worth i Texas så seg selv som en arvtaker til soulsangerne fra 1950- og 60-tallet da han debuterte med "Coming home". 
Albumet seilte opp til en sjetteplass i USA, og tre år senere er oppfølgeren her. 

Debuten var et retroalbum produsert av to White Denim-medlemmer. 
Denne gang er musikken finpusset av hitmaker Ricky Reed og tilpasset den nye bølgen av r'n'b. 

Bridges åpner på mykt soulvis med "Bet ain't worth the hand", og "Bad bad news" er et kreativt møte mellom soul, jazz og blues. 
"Beyond" er en flott ballade om evig kjærlighet, men han er kanskje lei av Sam Cooke-stemplet han fikk forrige gang. 
Med sanger som "Lions" og "If it feels good (then it must be)" fjerner han seg fra dette. 

Isteden låner han biter fra Prince her og der og ender med et jazzpreget møte mellom saksofon, trommer og piano i "Georgia to Texas". 

Hvor den tidligere tallerkenvaskeren nå går videre, er et åpent spørsmål. 

Beste spor: 
"Bet ain't worth the hand", "Beyond" 
