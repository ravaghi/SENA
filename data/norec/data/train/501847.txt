Gladvold fra Tore Renberg
Tredje bind i Teksas-serien byr på mye florlett underholdning med godt språk. 

Tore Renbergs to bøker om den kriminelle, men godhjertede Hillevåg-gjengen, «Vi ses i morgen» fra 2013 og «Angrep fra alle kanter» fra 2014 har blitt den reneste folkelesning og terning-toppkast har drysset over forfatteren. 

Forventningene er store til tredje bind om Hillevåg-gjengen, disse forsofne kriminelle med vanskelig barndom og hjerter av gull. 
Gjengens harde kjerne består av den hyperintellektuelle mesterhjernen Jan Inge, snakkemaskinen Rudi med ADHD, og Cecilie, søsteren til Jan Inge som dessuten er Rudis kjæreste. 

«Skada gods» tar opp tråden omtrent der forrige bok «Angrep fra alle kanter» sluttet. 
Cecilie er gravid med Rudi eller muligens Tong – som var sentral i forrige bind, og som nå ligger nedgravet i hagen. 
Femme fatale Beverly, svindlersken fra USA som har vært fast innslag i de andre bindene som Jan Inges fyldige eskortepike, gifter seg med Jan Inge i det denne boken tar til. 
Hennes inntog i Hillevåg-gjengens shabby kåk får fatale konsekvenser som seg hør og bør i en florlett underholdningsroman, der forfatteren ikke nærer frykt for klisjéer. 

Plotet er enkelt og effektivt fremstilt. 
Beverly har satt bestevennene Jan Inge og Rudi opp mot hverandre, og av noe uklare årsaker skal Rudi tas av dage. 
Katt og mus-jakten er i gang. 
Men som alle lesere av Teksas-serien vet, så er Renbergs fremstilling av den klønete bajasen Rudi preget av en oppriktig godhet for karen. 
I dette romanuniverset er det helt utenkelig at han vil dø. 
Spenningen er dermed knyttet til slapsticklignende scener med gladvold i ulike varianter. 
Boken kunne godt vært en film som het «Hjelp, vi er kriminelle», for det peises på med effekter med munter glød. 

Å true med å drepe Rudi er unektelig en original vri på skurkekonseptet og Renberg skal ha ros for å prøve noe nytt i det som begynner å bli et velkjent romanunivers. 
Målt opp mot seriens to forgjengere mangler likevel persontegningene den friskheten de hadde tidligere. 
Jan Inges pussige blanding av åndsliv og kriminell adferd virker mer konstruert, og renkespillersken Beverly fremstår som en ondskapsfull heks fra første stund. 

Mens jakten på Rudi går sin skjeve gang, blir vi presentert for mange bi-personer som har vært sentrale i de forrige bøkene. 
Det gjør at «Skada gods» fremstår mer som et typisk tredje bind i en trilogi enn som selvstendig roman. 
Mens kapitlene om presten Moland virker noe kryptiske selv for en som kjenner historien fra før. 
På den andre side fester Renberg en del løse tråder i denne boken, noe som er greit nok for de som kjenner romanuniverset fra tidligere. 

Selv om actiondramaet med sitt aparte persongalleri har fått et noe velbrukt preg denne gang, så flyter språket til Tore Renberg fortsatt lett og uanstrengt av gårde. 
Det kan til tider bli vel ordrikt, spesielt slutten med julen som sentimental ramme rundt en umåtelig lykkelig gjeng svulmer språklig opp. 
Det som kunne blitt en tåredryppende kraftsalve dempes heldigvis med Renbergs lune humor. 
Og tar man «Skada gods» for det det er, en lettbent underholdningsroman med en forsoffen gjeng i førersetet, så er det ingen grunn til å la være å lese denne boken. 
Men ikke før du har lest de to foregående bindene. 
