Logitech Harmony 600 fjernkontroll
Kan du virkelig legge bort alle de andre fjernkontrollene? 
For mange er svaret ja! 

En haug med fjernkontroller som gjemmer seg bak puter, under stuebord og til og med kan ta veien inn i sofaen, det er ikke noe vi ser fram til når vi skal slenge oss nedpå og la oss underholde, opplyse eller irritere foran TV-en. 

Noen av oss har kjøpt "universelle" fjernkontroller, som skal fungere på alle typer apparater, men å sette opp disse for bruk har som regel vært en prøvelse. 
Når antallet tastetrykk for å konfigurere universalfjernkontrollen tilsvarer det antall knappetrykk man bruker på 4 fjernkontroller i flere år - da daler motivasjonen fort. 

Løsning på nett 

Den beste løsningen vi har sett for å konfigurere universelle fjernkontroller er Logitechs nettbaserte variant. 
Her går du til Logitechs nettside og laster ned et program til PC-en. 

Herfra velger du rett og slett fra lister hvilke apparater du har, og deretter hva slags aktiviteter du vil bruke dem til. 

Vil du se TV, oppretter du en aktivitet som heter akkurat det. 
Da blir du spurt om noen detaljer, som hvordan du vil skifte kanal, om dette gjøres på TV-en eller på dekoderen, om du vil styre volum fra TV-apparatet eller på receiveren din osv. 

Vil du se Blu-ray velger du den som signalkilde, vil du spille spill velger du den konsollen du har koblet til osv. 

Når du har definert og lagret de forskjellige aktivitetene kobler du til fjernkontrollen med USB-kabelen og overfører hele oppsettet i løpet av et lite minutt. 

Da kan du trykke 1 - en - knapp på fjernkontrollen for aktiviteten du har valgt, så slås apparatene på i en fornuftig rekkefølge og du er i gang. 

For å slå av apparatene trykker du på "All off" knappen, så slås alle av. 

Og det viktigste av alt: 
Det fungerer! 
Logitech har lagret oppsett for tusenvis av apparater, og denne databasen blir oppdatert kontinuerlig. 

Hva med selve fjernkontrollen? 

Databasen og oppsettsprogrammet er felles for alle Harmony-fjernkontrollene til Logitech. 
Forskjellene ligger i hvor mange aktiviteter og apparater som kan styres, samt design og utførelse. 

Vi har tidligere testet andre modeller, både dyrere og billigere, men Harmony 600 ligger i det lavere sjiktet, selv om den ikke er blant de aller billigste. 

Den har et ganske diskret design, og en behagelig utforming med en tykkere og rundere nedre del som passer godt i hånden. 

Alle knapper har bakgrunnsbelysning, noe som er nødvendig i mange brukssituasjoner. 

Det er også en liten LCD-skjerm øverst med styreknapper under og på sidene. 
Her kan du gå inn og detaljstyre apparater og aktiviteter hvis du ønsker. 
Oppfører et av apparatene seg ikke som forventet kan du bruke den innebygde hjelpefunksjonen som prøver ut alternative kombinasjoner og kommandoer og spør deg om problemet blir løst underveis. 
Vi har sjelden hatt bruk for dette, men de gangene det har skjedd har hjelpefunksjonen fungert imponerende bra. 

Men de viktigste og mest brukte knappene sitter øverst. 
Her velger du aktivitet, og de vanligste av disse har fått en egen knapp med symbol: 
Høre musikk, se TV, se film og "flere aktiviteter" som tar deg videre til aktiviteter som da vises på den lille skjermen. 

Hva er nytt i denne modellen? 

Sammenlignet med tidligere Harmony-modeller vi har testet, er Harmony 600 mer oversiktlig, har fått nye knapper og et nytt design. 

Nå er alle knappene tydelig adskilt, det gir en langt bedre betjeningskomfort enn på tidligere vi har brukt. 
Spesielt på den dyrere modellen 885 som vi hittil har brukt, har vi aldri blitt fortrolig med knappene som sitter tett ved hverandre og gir svært liten fysisk tilbakemelding. 

På Harmony 600 er det god avstand mellom knappene, og de gir veldig tydelig tilbakemelding til fingertuppen. 

At alle knappene som nevnt har belysning er en stor fordel, og selvfølgelig mest nyttig når du har dempet lyset og ser film. 
Belysningen slås automatisk på når du beveger fjernkontrollen og slås av igjen etter at du har lagt den fra deg. 

Grupperingen er også mer logisk, slik som Menu/Exit/Info/Guide-knappene nå er plassert og utformet er det langt mer behagelig å bla og manøvrere i programoversikten på Get HD PVR-boksen vår. 
Vi trodde ikke ved første øyekast at forskjellen skulle være så stor, men fingrene fant raskt ut noe annet. 

Konklusjon 

Harmony 600 er en rimelig, men svært ergonomisk fjernkontroll som dekker behovet for de aller fleste. 
Oppsettet - som er felles for alle Harmony-kontroller - er det beste vi har sett. 

Betjeningen og oversikten har blitt langt bedre enn på de tidligere rimelige modellene, også sammenlignet med tidligere dyrere varianter. 

En liten innvending er at på de rimelige fjernkontrollene brukes vanlige batterier, og at det ikke er noen ladestasjon. 
Vil du bruke oppladbare batterier må du selv sørge for lader osv. 
Men vi kan fint leve med dette. 
