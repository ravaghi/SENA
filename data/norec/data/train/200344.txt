Test:Photoshop Elements 9 

Magien er også med i den folkelige utgaven av bilderedigeringsprogrammet fra Adobe. 

Photoshop Elements er altså den folkelige utgaven av Selve Photoshop. 
Den egentlige Phtoshop er bilderedigeringsprogrammet som er hovedverktøyet for praktisk talt alle som driver med bilder i profesjonell sammenheng. 

Grunnene til at Photoshop er så dominerende er mange, det er selve verktøyene og mulighetene de gir, kvaliteten på resultatene, brukervennligheten og faktisk utbredelsen i seg selv. 

Elements-utgavene inneholder som navnet sier de viktigste elementene, og de er også tilrettelagt for en annen arbeidsflyt. 
Spesielt gjelder dette sluttresultatet, det er forskjell på hvor bildene fra proffene og folket havner. 

Få med deg oversikten over ti gratis bilderedigeringsprogrammer 

Det store bildet 

Utfordringen til Adobe er å legge til rette og samle de utvalgte elementene og presentere disse i et brukervennlig program. 
Fagterminologi må begrenses, og bruken må være mest mulig interaktiv, slik at det er enkelt å prøve og feile, uten å risikere å rote seg helt bort. 

Adobe har også bygget inn en god del intelligens i Elements, slik at noen verktøy nesten framstår som magiske. 

Andre verktøy er svært arbeidsbesparende også for de mer erfarne amatørene (og proffene) som kjenner knepene. 

Les også hva som var nytt i Creative Suite 5, med blant annet nye Photoshop CS5 fra mai i år. 

Det magiske 

Skillet mellom tillempet teknologi og magi er nesten borte, og versjon 9 av Photoshop Elements har et lite knippe nesten magiske verktøy. 

Det mest oppsiktsvekkende er Spot Healing verktøyet, som nå har fått støtte for Content Awareness. 
På godt norsk innebærer dette at du markerer med en virtuell pensel et element du ikke vil ha med i bildet. 
Programmet fjerner da dette og erstatter tomrommet med en versjon av bakgrunnen som den analyserer seg fram til å passe. 
Og det fungerer! 
Noen ganger svikter analysen, men som regel er resultatet oppsiktsvekkende bra. 

Et annet nesten-magisk verktøy setter sammen flere bilder til ett, vi snakker om panorama i bredden eller høyden. 
Bildene kan sys sammen på mange forskjellige måter og du har kontroll både over perspektiv og plassering. 
Når prosesseringen gjør at det blir "hull" i bildet kan du velge at Spot Healing-verktøyet automatisk kommer inn i bildet og fikser dette. 

Det finnes mange andre programmer som lager panorama, men dette går en god del lenger. 

Gruppebilder hvor noen smiler mens andre lager grimaser kan du nå slå sammen til ett ved å velge et hovedbilde og så merke av på de andre bildene hva du vil ha med i stedet. 
Det gjelder ikke bare ansikter, men også andre elementer og gjenstander i bildet. 

Mange beslektede verktøy finnes også, hvor du kan "transplantere" ansiktsdeler mellom personer og lage morsomme eller groteske bilder. 

Også flere utgaver av samme motiv, men med forskjellig eksponering, kan smeltes sammen område for område etter utvalg, for å balansere bildet. 

Det samme gjelder Style Match, som lar deg kopiere stilmessige egenskaper fra et bilde til andre. 

Effekter 

Hvis man er ute etter effekter finner du en rekke nye verktøy i versjon 9, både med guidet hjelp og helt på egen hånd. 

Repertoaret spenner fra diskret retusjering til ekstreme forvrengte bildekreasjoner som ville fascinert selv Timothy Leary. 

Resultater 

Ferdige bilder kan nå lastes opp til Facebook og andre online-tjenester, til avspillere og mobiltjenester, brennes til optiske plater, sendes til digitale bilderammer, utskrift i bildealbum og mye annet. 

Krevende? 

Selv om programmet heter Elements og ikke inneholder "hele pakka" er det ikke noen lettvekter vi snakker om. 
Det er lett å komme i gang med, og veien videre inn i mulighetene er også godt tilrettelagt. 

Men programmet krever en ganske oppegående maskin og rikelig med minne og diskplass. 
Elements 9 er ikke et program som trives på en bærbar i laveste økonomiklasse, i hvertfall ikke hvis du har mange store bildefiler som du skal sjonglere med i programmet. 
De fleste verktøyene baserer seg på en ganske tung analyse av bildefilene, og dette krever både prosessorkraft og andre ressurser. 

Vi gikk stadig vekk i taket med feilmeldinger om for lite minne (RAM). 
I programmets kontrollpanel kan man sette hvor stor del av minnet programmet skal bruke, og vi måtte øke det til maks selv om maskinen har 4 GB minne og vi ikke kjørte andre krevende programmer samtidig. 

Og hva er så prisen? 

Programmet koster i nettbutikker 680 kroner for engelsk versjon og 719 for svensk. 
Har du en tidligere versjon koster den engelske oppgraderingen 610 kroner. 

Du får også kjøpt Photoshop Elements og Premiere Elements i samlepakke til 1065 kroner. 

Du kan også laste ned en prøveversjon som gjelder i 30 dager. 
Denne kan du så kjøpe lisens til og få åpnet til full versjon. 

Mer informasjon finner du hos Adobe. 
