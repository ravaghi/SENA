TV-anmeldelse:Råbra rabagaster! 

Takk Gud - og NRK for at de virtuose rabagastene Erlend og Steinjo får bruke de ekstreme talentene sine utelukkende på tull og fjas! 

I sin nye dramaserie (!) spiller de to noenogtredveåringer som via jobben i platesjappa Påpp & Råkk på keitete vis prøver å oppfylle popstjernedrømmene sine. 
Dette er typer som «egentlig er kunstnere», men som bare jobber her imens... 
Ingrediensene kjenner vi fra gjennombruddsserien «Slå på ring»: 
Elleville, sjangeroverskridende musikkvideoparodier (se opp for sci-fi metal!) og« musikal»-utbrudd når du minst venter det. 

I motsetning til tidligere er det gjort tydeligere regivalg, hver 25 minutters episode har opptil flere dramaturgiske topper - med plass til småspark til «bransjen» her og der. 

At gutta fortsatt ikke er verdens beste skuespillere tilgir vi, her får de god profesjonell drahjelp av folk som Nicolai Cleve Broch og Trond Fausa Aurvåg. 

Alt fra kostymer via rekvisitter til spesialeffekter er langt mer forseggjort, og ser dyrere ut enn sist, uten at det noen gang brukes som «show-off». 

«Påpp & Råkk» bobler over av gutteromsentusiasme og spinnville, høyst originale ideer som kan ta pusten fra noen og hver. 
Hvorfor de plasseres på NRK 3 sent på onsdagskveldene er meg en gåte. 
Jeg ville gitt dem sendeflaten til Bård og Harald sporenstreks og sier som plateselskapssjef Tor Milde i serien: 
Dette kan «breake» i utlandet! 

ØYSTEIN DAVID JOHANSEN 
