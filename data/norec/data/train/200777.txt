BMW Cruise el-sykkel
BMW har mye mer enn biler på programmet. 
En sterk merkevare selger også andre produkter. 

Bil er som kjent langt mer enn et transportmiddel. 
Valg av bil er også et valg av livsstil og hvordan man vil framstå i sosiale sammenhenger. 
Derfor er det naturlig for mange bilprodusenter å tilby en stor produktportefølje under samme merkenavn. 
Du får alt fra kofferter til klær, sko og solbriller - til og med paraplyer. 

Og nå el-sykler, i hvert fall én modell. 
(BMW har også flere sykler med ren pedaldrift.) 

Vi har testet. 

BMW Cruise 

Kort fortalt snakker vi om en hybridsykkel med et litt spesielt rammedesign, og utstyrt med det nyeste drivsystemet fra Bosch. 
Sykkelen har forøvrig normale komponenter fra større og kjente leverandører, som Shimano (gir og bremser), Continental (dekk) og Rodi (felger). 

Rammen er av aluminium og har en spesiell utforming, produsert med hydroforming. 
Denne teknikken innebærer at aluminiumsrør blir presset ut i en form, ved hjelp av en væske under kraftig trykk som utvider røret og presser veggene ut i formen. 
Denne metoden gir designere og konstruktører stort spillerom sammenlignet med tradisjonelle produksjonsmåter. 

Og det er designet som er mest iøynefallende med denne sykkelen. 

Den er skinnende hvit, med et ganske diskret mønster i grått med BMW-bokstaver på stangen hvor batteriet er festet. 
Andre detaljer går i grått, sort og metall. 

Hele konstruksjonen gir et foroverlent uttrykk, og virker meget gjennomført i alle detaljer. 

Spesifikasjoner: 

Ramme: 
Aluminium, hydroformet, med dempegaffelSadel: 
Selle Royal Freccia, sort med sorte detaljerGir: 
Shimano Deore 10 girHolker: 
Velo VLG-719, Ergonomie, sort/hvitGaffel: SR Suntour NEX MILO, matt-hvitBremser: 
Shimano BR-M395, 180 mmFelger: 
Rodi Airline Plus 4 lacing, matt sortDekk: 
Continental CruiseCONTACT med refleksstriper og "Safety System"Motor: Bosch motor, siste utgave, 250W/400Wh batterpakkeFarge: 
Hvit/antrasittStørrelser: M (46 cm, kroppshøyde 165–178 cm), og L (51 cm, kroppshøyde 174–190 cm) 

I bruk 

Som alle andre el-sykler er den ikke lett, den veier 22 kilo klar til bruk. 

Men vekten er godt balansert, tyngdepunktet er lavt og rammekonstruksjonen gjør at den er håndterbar når du skal løfte den opp noen trappetrinn eller tilsvarende. 

Du merker umiddelbart at dette er en solid konstruksjon. 
Du setter deg på, den overraskende komfortable sadelen, velger innstillingen med mest futt fra Bosch-drivverket og trår i gang - du merker responsen umiddelbart. 
Etter noen få tråkk og et girskift eller to er du oppe i 25 km/t og kan slappe av og oppleve den suverene følelsen av kombinasjonen elektrisk motor og egen tråkking. 
Vi kan si det er som et lite snev av superkrefter. 

Men denne følelsen er jo gjengs for alle el-sykler, i støtte eller mindre grad. 

Forskjellen ligger i sykkelens totale balanse, stivheten i konstruksjonen og hvor godt det hele er skrudd sammen. 
Det er her opplevelsen er forskjellig mellom de dyre og de billige el-syklene, og BMW-sykkelen ligger helt i toppen. 

Siden regelverket begrenser effekt og hastighet stopper denne god-følelsen dessverre opp ved 25 kilometer i timen. 
Deretter overtar den langt mindre festlige følelsen av å måtte tråkke fram en tung sykkel opp i 30-40 km som ville ha vært en grei marsjfart på landeveien. 

Et lyspunkt for de fleste av oss nordmenn er at dette merker du bare på lange flate strekninger. 
Da blir du fort forbikjørt av treningssyklister med lette racere og kondomdress. 
Men så snart det dukker opp en bakke, og det gjør det jo støtt her i landet, så vinner du som regel fort innpå og kan mange ganger seile rolig forbi. 

Tekniske løsninger 

Vi skrev over at det er det nyeste drivsystemet til Bosch som sitter i BMW Cruise. 
Forskjellen er ikke så stor i det ytre, sammenlignet med tidligere løsninger, bortsett fra en viktig ting: 

Krankhjulet sitter ikke lenger så trangt mellom selve skallet på motoren og bashguarden (beskyttelsesplaten), slik at om kjedet av en eller annen grunn skulle hoppe av, så vil det ikke kunne kile seg fast slik vi opplevde en gang på den forrige modellen. 
Nå er hele løsningen langt mer åpen, og bashguarden svært liten. 

Responsen i drivsystemet ellers, er likevel ikke annerledes enn på andre el-sykler vi har testet med tidligere utgave av Bosch-systemet. 

Girsystemet er som forventet: 
Man bør være litt nennsom under girskift og minske den kombinerte belastningen på pedaler/fra motor noe når man girer. 

Bremsene er imidlertid suverene, med bremsekraft i overflod. 
Her gjelder det bare å være lett på hånden. 

Praktisk eller livsstilsymbol? 

Det er ingen tvil om at en el-sykkel er en svært praktisk løsning på mange forskjellige transportbehov. 
Dessuten er det rett og slett gøy. 
Problemet er at sykkel i dag blir sett på som trening, og når treningsaspektet blir vesentlig mindre med en el-motor til hjelp, blir hele el-sykkelkonseptet politisk ukorrekt. 

Sykler selges av sportsbransjen, og det ligger jo noen solide selvmotsigelser i kortene når det viktigste salgsargumentet for varen er å være mindre sporty. 

Det har derfor dukket opp flere spesialforretninger som bare selger el-sykler, men disse er både små og få i forhold til de store landsdekkende sportskjedene. 
Imidlertid har Både Clas Ohlson og Biltema kastet seg på bølgen, men i et helt annet prisleie. 

At BMW kaster seg på bølgen, sammen med andre produsenter med sterke merkevarer, kan kanskje gjøre at el-sykkelen blir kulere, og ikke noe man forbinder med utstyr fra Hjelpemiddelsentralen. 

For denne sykkelen ser både tøff og elegant ut, og vekker positiv oppsikt selv hos folk med sportslige oppheng når det gjelder sykler. 

El-sykkelen fra BMW selges heller ikke av sportsbransjen, den fås bare kjøpt hos BMW-forhandlere. 

Konklusjon 

BMW Cruise er en stilig, elegant og velbygd el-sykkel. 
Den er svært godt skrudd sammen og oppleves slik man forventer fra BMW - tight og sprek. 
Den nyeste utgaven av Bosch-drivsystemet er en klar forbedring med tanke på mekanisk driftsikkerhet, og ytelsen er så god som regelverket tillater. 

Prisen er heller ikke avskrekkende, den ligger faktisk vesentlig lavere enn andre sykler i premiumsjiktet. 

Skal du ha en el-sykkel som både er stilig og gøy å bruke er denne midt i blinken. 
