Jenteliv i 2018
I denne boka skildrer Line Baugstø fra Kristiansand sjuendeklassingers hverdag i vår tid på en enkel og engasjerende måte. 

Enkelt, rett fram og tydelig forteller Line Baugstø en god og aktuell historie om en jentegjeng i syvende klasse. 
De er 12-13 år, noen har begynt å få pupper, andre er flate som ei brødfjøl. 
De er ikke fjortiser ennå, men forholdet til foreldre, særlig mor, har begynt å krølle seg til. 
Klassen er av det flerkulturelle slaget med navn som Yasmin, Ebba, Sarah og Amina, guttene heter Masood, Mads og Emil. 
Hun som forteller heter Malin og har en klok og forstandig mor som hun nesten synes er helt ok å ha til mor. 

En dag kommer en ny jente til klassen. 
Leona kommer fra Nord-Norge og Yasmin skal være hennes «fadder» de første dagene. 
Malin er nysgjerrig på den nye, og blir litt misunnelig på at det er Yasmin og ikke henne selv som får oppdraget. 
Leona er svært tilbakeholden, skjuler seg nesten, og er vanskelig å komme i kontakt med. 
Men Malin står på, og det oppstår et vart vennskap. 
Leona er ikke den «løven» Malin ønsket seg i klassen, ei jente som kan hamle opp, ei jente som er sterk og tåler alt. 

Midt i boka avsløres, gjennom noe som vel må karakteriseres som et overgrep fra jentene mot den ene, at Leona bærer på en stor hemmelighet. 
Hun har guttetiss. 
Derfor har hun flyttet fra Nord-Norge, fordi det var viktig å bo nær Rikshospitalet, hvor kjønnsskifte-behandlingen utføres. 

Jeg tror ikke jeg fratar noen lesegleden ved å røpe dette. 
Det er ikke det å være transkjønnet som er hovedsaken her. 
Boka dreier seg om hvordan venninnene, klassekameratene, lærerne og rektor, og ikke minst foreldrene til elevene, takler dette. 
Og det skal jeg ikke røpe. 

Forholdet mellom Malin og Leona, og den sterke Amina, Malins oppgjør med seg selv, Malins fornuftige mor og hennes takling av situasjonen, og ikke minst godgutten Emil og hans forhold til jentene , det er alt sammen nydelig fremstilt, realistisk og bevegende selv for en eldre mann som ikke har forlest seg på jentelitteratur. 
