Stilsikker isblondine inntar spion-Berlin
Det «Atomic Blonde» ikke leverer av kald krigs spionspenning, oppveies langt på vei av suveren stil og Charlize Theron i super hovedrolle. 

Atomic Blonde 

Sjanger: 
Thriller. 
Nasjonalitet: USA 2017. 
Regi: David Leitch. 
Manus: Kurt Johnstad og Antony Johnston. 
Skuespillere: Charlize Theron, James McAvoy, Sofia Boutella, John Goodman, Bill Skarsgård, Toby Jones, Eddie Marsan. 
Lengde: 
1 time 54 min. 
Aldersgrense: 15 år. 

Kald krig, spionasje og Berlin. 
Selv om verden for lengst har fått nye trusler å stri med, har det de senere årene vist seg at populærkulturen langt fra er ferdig med denne epoken, med sine dobbelagenter, etterretning, hemmelige koder og shady skikkelser. 
Bare tenk på et par svært suksessfulle John le Carré-filmer, og tv-serier som «Berlin Station» og «The Americans» de siste par årene. 
«Atomic blonde», som er basert på en grafisk romanserie, hopper inn akkurat der den kalde krigen ender, liksom: november 1989, da Berlin-muren falt. 

Men den britiske MI6-agenten Lorraine Broughton (Charlize Theron) jobber som om den kalde krigen skal vare for evig når hun ankommer Berlin, og følger bare nyhetssendingene om opptøyer og manglende kontroll med et halvt øre. 

Jakter dobbeltagenter 

En agentkollega er blitt drept, rett etter at han skal ha sikret seg en eksplosiv liste over dobbeltagenter fra en østtysk Stasi-offiser. 
Nå er listen borte. 
Offisielt skal Lorraine hente hjem båren. 
I virkeligheten skal hun sikre at listen havner hos MI6, i skarp konkurranse med både KGB, CIA og alle andre som har folk i spionbyen. 
Med seg på laget har hun den uortodokse rebellagenten Percival (Janes McAvoy). 

Andre filmer med Charlize Theron: 

Thrillerdramaet som pensles ut etter Lorraines debriefing hjemme i London etter at dramaet er over, er som ventet fullt av mystikk, svik og ekstrem vold. 
Kampscenene er mange, lange og blodige. 
Navnløse, truende fjes er tallrike. 

Berlin er akkurat så november-skittengrå og skjøgelilla-dekadent som vi kjenner byen fra utallige kald krig-filmer fra før. 

«Atomic Blonde» overrasker selvsagt til slutt, men rekker aldri å bli riktig så iskald spennende som den burde ha vært mellom de svært så realistiske og manisk hyppige kampscenene. 
Dialogen skurrer også, der den prøver å være gravalvorlig Schwartzenegger-knapp og Mel Gibson-kjapp på én gang. 

Til gjengjeld er filmen full av både musikalske og visuelle godbiter, plukket fra absolutt øverste hylle for den rette stemningens skyld. 
Ikke for 1989-tidskolorittens skyld, her skal hele 80-tallsstemningen med, og enda litt til. 
Filmen er spekket med klassiske mørke, harde og synth-infiserte hits fra epoken, som lykkes stort i å gi den rette stemningen til 80-tallets delte Berlin. 

Iskald superheltinne 

Charlize Theron er et syn som den iskalde, lynkjappe og supertøffe atomblondinen, som lever på en diett av vodka og is. 
Som en visuell krysning mellom Blondies Debbie Harry og Sharon Stone i «Basic Instinct», strutter hun som en supermodell på catwalken i lekre antrekk gjennom Berlins gater, og stikker seg dermed ut i mengden på en måte en hemmelig agent slett ikke burde gjøre. 
Stil trumfer alt. 

Og i tillegg til å stjele hver scene hun er med i, altså omtrent alle, viser hun igjen hvilken suveren actionhelt hun er. 

Men selv om hun er en vakker kvinne som også er smart og kan slåss, trenger hun vel ikke være så steinhard og iskald hele tiden? 
Litt humor og litt sårbarhet gjør bare godt for James Bond. 
Også Lorraine kunne tjent på litt mer menneskelighet og sjarme. 

Andre kinopremierer denne uken: 
