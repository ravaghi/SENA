Anchorman: The Legend Of Ron Burgundy
Deilig og befriende absurd film! 

Kanskje er det fordi jeg jobber i mediebransjen, kanskje er det fordi jeg har syk humor, kanskje er det fordi jeg hadde en god dag, men jeg er rimelig sikker på at Anchorman: 
The Legend Of Ron Burgundy er årets morsomste film! 

La meg forklare hvordan det er å se en komedie på en pressevisning: 

Det sitter gjerne 5 eller 6 journalister spredd rundt i salen og småhumrer for seg selv. 
Du har ikke den smittsomme kollektivlatteren til å hjelpe deg med å le selv. 

Men på Anchorman trengte jeg ingen hjelp. 
Jeg tror jeg lo sammenhengende i en og en halv time! 

Stjernestatus i fare 

Anchorman forteller historien om Ron Burgundy, en legendarisk ankermann på en lokal tv-stasjon i San Diego på 1970-tallet, som får konkurranse når ei kvinne åler seg inn i redaksjonen med ønske om å bli kanalens første ankerkvinne. 

Hele nyhetsteamet, som inkluderer Burgundy, en nyhetsreporter, en sportsreporter og en værmann er i harnisk, fordi det heter ankerMANN, ikke ankerKVINNE! 

Knivingen dem i mellom resultererer i skandale som setter Ron Burgundys karriere og stjernestatus i fare. 

Strålende persongalleri 

Will Ferrell er en kjent mann fra tv-showet Saturday Night Live i USA, men er mindre kjent her hjemme. 
Det blir det en forandring på nå, for han gjør en fryktelig morsom rolle som Ron Burgundy. 

Han tar tv-personligheter på kornet, samtidig som 70-tallet får noen velfortjente spark i ræva! 

Han omgis med et ganske strålende persongalleri. 
Nyhetsteamet består av Brick Tamland, Brian Fantana og Champ Kind. 
Den nye damen heter Veronica Corningstone. 
Til og med navna er morsomme! 

Befriende absurd 

Det er egentlig vanskelig å fortelle hvorfor denne filmen er så morsom. 
Den bare er det. 
Dette er dum komedie på sitt beste som i norsk sammenheng kan sammenlignes best med Team Antonsen. 

Will Ferrell har også skrevet manus sammen med regissør Adam McKay og det er åpenbart at de bevisst har gått etter lavpanna komikk. 

Reaksjoner fra Statene viser at mange ikke er mottagelig for denne typen humor. 
Det er synd for dem, for dette er en så deilig og befriende absurd film. 

Jeg elsker den! 
Folk som ikke skjønner humoren i Anchorman er ikke mine venner! 
