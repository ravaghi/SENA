The National Bank:«Let Go» (låt) 

(Mercury/Universal) 

Pop slik bankfolk lager den. 

Med tanke på at denne «supergruppen» debuterte med en slags norgesrekord i vokalonani - singelen «Tolerate» - er det en forbausende nedpå låt de returnerer med nå, som en tidlig forsmak på neste års album. 

De har imidlertid ikke beveget seg altfor langt fra debutens formel; dette er skoleflink, melankolsk pop med et høstlig preg som ganske sikkert vil gjøre seg bra i Varg Veum-filmen sangen skal akkompagnere. 
Thomas Dybdahl holder seg til den mer nøkterne sangstilen han har lagt seg på etter hvert, og med den pedagogisk musiserende kvartetten han har i ryggen blir «Let Go» nok et eksempel på at Dybdahl rykker stadig nærmere britiske John Martyns meritter stilmessig. 

Men han trenger kanskje litt mer motgang i livet for å komme helt frem dit, for det er noe temperaturløst og selvfornøyd ved «Let Go» som hindrer den i å gjøre voldsomt stort inntrykk. 
