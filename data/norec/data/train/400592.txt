Fetty Wap:Den enøyde rebellen 

Nykommeren Fetty Wap topper hitlistene i USA. 
Vil hans intense fremføring og avstumpede tekster kan gjøre det samme i Norge? 

Fetty Wap, eller Willie Maxwell II som han heter, er oppvokst i «the projects» i Paterson, New Jersey. 
Som liten fikk han grønn stær og måtte operere bort det ene øyet. 
Han har uttalt at han valgte bort glassøye fordi han ikke ville se ut som alle andre. 
Han har bare rappet i tre år, og artistnavnet Fetty Wap er inspirert av idolet hans, Gucci Mane. 
Klikken hans, Remy Boyz 1738, er visstnok oppkalt etter Rémy, den fineste konjakken du får i de urbane distriktene. 

Bare 3 av 250 konserter i Oslo i oktober er hiphop: 

Grunnen kan være voldsmengden hiphop-konserter trigger: 

Var plutselig på alles lepper 

Han ble ikke akkurat kjent med et brak. 
Smygerhiten «Trap Queen» godgjorde seg nesten i ett år før Fetty Wap plutselig var på alles lepper. 
Siden har det gått fort i svingene; før sommeren fikk han en MC100-award for mest spilte musikkvideo på Music Choice Awards, og tok til tårene i takketalen. 

Han hadde aldri fått en pris før. 
Han er også den første rapperen som har hatt sine fire første singler inne på topp ti på Billboards singelliste samtidig. 
Samtlige singler fra platen har vært innom listen, og albumet debuterte på førsteplass på Billboards albumliste, der det ennå ruver på topp. 

Går rett på sak 

For Fetty Wap er det kanskje like greit å gå rett på sak. 
Han åpner det selvtitulerte albumet med superhiten «Trap Queen», og det unike med Fetty Wap er ikke musikken eller produksjonen, men stemmen hans. 
Han synger så man nesten blir andpusten av å høre på ham. 

En annen ting som er annerledes og befriende med Fetty Wap er at han ikke er redd for å innrømme at han er forelsket. 
Han elsker sin «Trap Queen», de stjeler biler, de koker crack, de kjøper ting på kjøpesenteret, de drar på strippeklubben der hun jobber litt. 
De andre hater dem, men de foretrekker å tenke på dem som fans. 

Les også om verdensartisten som kommer til Oslo: 

Er ulykkelig forelsket 

Et av høydepunktene på albumet er den fem minutter lange «Again», der den angrende synderen Fetty Wap tidvis synger så sårt og desperat at det høres ut som om livet står på spill. 

Utenom den store forelskelsen er det dog ikke mye dybde i budskapet i låtene på Fetty Wap . 
De samme gamle reglene og den hjernedøde tematikken går igjen i nesten alle låtene; det er greit å drepe folk, være et rasshøl, penger, og klikken, biler, våpen, crack, og så videre. 

Les vår anmeldelse av Selena Gomez' nyeste album: 

Har en vakker sjel 

Stemmen hans formidler allikevel så mye følelse og gjør leveransen hans så intens at du tenker at Fetty Wap har en veldig vakker sjel, tross de tidvis følelsesmessig avstumpede tekstene. 

Fra «Again» og ut er albumet en mer behagelig lytteopplevelse. 
Tempoet er litt lavere, og de rolige R & B-balladene er mindre masete enn den hektiske første delen av platen. 
«My Way» med Monty er sykt fengende, og har den samme umiddelbare allsangfaktoren som de andre singlene. 
Man tar seg selv i å synge ufrivillig med, uten egentlig å registrere hva låtene handler om. 

Les vår anmeldelse av Aviciis nyeste plate: 

Kjører motorsykkel med ett øye 

Noe av det som er spennende med Fetty Wap er at man aldri vet helt om det kommer til å gå bra med ham. 
Han topper kanskje listene nå, men det hindrer ham ikke i å kjøre rundt på motorsykkel, uten sertifikat og med bare ett øye å se med. 
Nylig havnet han på sykehus etter nettopp en motorsykkelulykke, og den utsvevende livsstilen han synger om er både skremmende og fengende. 

Se også Aftenpostens kulturredaksjon baksnakke kulturlivet i nytt program: 
