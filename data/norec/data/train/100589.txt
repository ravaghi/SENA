Babyshambles «Shotters Nation»
(Parlophone/EMI) 

Berømt narkoman på opptur. 

Verdt å huske: 
Pete Dohertys enorme knarkforbruk hadde neppe vært omtalt dersom han ikke fra før hadde vært kjent for sitt musikalske talent. 
Og man kan for så vidt tilgis for å ha glemt akkurat dét de siste tre-fire årene. 

Men derfor er det også en sann fryd å høre mannen reise seg, på en plate som er et syvmilssteg videre fra det første Babyshambles-albumet. 
Skal man dømme Dohertys tilstand etter bandets musikk er han på et mye bedre sted nå. 
Visst er det hanglete og skranglete fortsatt, men med en ny, briljant gitarist og hederskaren Stephen Street bak spakene har «Shotters Nation» blitt et stødig vitnesbyrd om Dohertys evne til å skrive sitt liv, og tonsette det med urbritisk, tidløs gitarpop som napper og biter på de rette stedene. 

Det er tøff musikk som også bekjenner sine skjøre, sensitive sider, understreket av Dohertys sjarmerende skadeskutte stemme. 
«Shotters Nation» viser at hans varme hjerte og underfundige hjerne er sjokkerende intakt, alt tatt i betraktning. 

ANBEFALTE KJØP: 
«Delivery», «You Talk», «UnBiloTitled», «Unstookie Titled», «Lost Art Of Murder» 

THOMAS TALSETH 
