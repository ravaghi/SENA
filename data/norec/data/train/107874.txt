Gram Parsons «The Gram Parsons Anthology»
(Rhino/Warner) 

Countryrockens helligste innspillinger 

Denne doble antologien, opprinnelig utgitt i USA i 2001, var en skuffelse i kraft av å ikke kunne by på noe nytt, eksklusivt materiale (sett bort fra en remiks av «The Return Of The Grievous Angel», som imidlertid kun bidro til å ta bort noe av magien fra denne skjønne, skjønne sangen). 
Selve albumtittelen var og er vel også litt «cheesy», kan hende. 

De to viktigste og beste albumene hans, soloplatene «GP» (1972) og «Grievous Angel» (1973), er dessuten samlet på en fantastisk «to-for-prisen-av-én»-CD som alle, absolutt alle som liker musikk, bør, må og skal eie. 

Likevel må vi si som vi alltid sier når det gjelder countryrockpionéren Gram Parsons (1946-1973): 
«But he sure could sing». 
Kutt med The International Submarine Band, The Byrds, The Flying Burrito Brothers og fra soloplatene gjør dette til den eneste samlingen som inneholder biter fra alle stadier av den korte karrieren hans. 
Country, rock og soul i unik harmoni og himmelhøy enhet - musikk som nesten aldri gjør skam på Parsons' egen, ambisiøse sjangerbetegnelse «cosmic American music». 

Så vidunderlig, faktisk, at du egentlig trenger alle platene hans, fremfor dette - riktignok magnifikke - utvalget. 

MORTEN STÅLE NILSEN 
