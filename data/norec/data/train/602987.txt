Benicio briljerer
I «Sicario 2: Soldado» blir vi igjen tatt med ned i Mexicos underverden, hvor kartellene nå smugler terrorister over grensa. 

Den første filmen også skrevet av Taylor Sheridan med regi av Denis Villeneuve («Blade Runner 2049») var en av de beste filmene som kom i 2015. 
Forventningene var derfor store foran oppfølgeren. 
Regissør Stefano Sollima leverer ikke helt på Villeneuves nivå, men bra er det. 

Matt Graver (Josh Brolin) hentes inn nok en gang for å gjøre de skitne jobbene den amerikanske regjeringen ikke vil vedkjennes, og han samler det vanlige laget sitt. 
Til tider blir det vel mye testosteron og machomenn, men det balanseres gjennom vennskapet som utvikler seg mellom Alejandro (Benicio Del Toro) og den unge jenta Isabel (Isabela Moner). 
Isabel er datteren til en av de øverste kartellsjefene, og Alejandro har ingen betenkeligheter med å hjelpe Graver å kidnappe henne. 

Sheridan har skrevet nok et komplekst manus hvor en får servert informasjonen litt etter litt, og som stadig overrasker. 
Innimellom savner jeg en type karakter som Emily Blunt spilte i den første filmen. 
Hennes menneskelige reaksjoner var en virkningsfull motvekt til det kalde og følelsesløse, men hallo (!) – filmen byr på action og spenning i lange baner, og Benicio Del Toro er verdt hver billettkrone. 
