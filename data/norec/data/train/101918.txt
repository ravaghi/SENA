Film:Helt med skjold og stålkontroll 

Verden er et råttent sted bebodd av notoriske skurker. 
Da er det godt at vi har en kaptein fra Amerika til å passe på oss. 

Steve Rogers, alias Captain America, er tilbake i førersetet med sine superhelt-evner, superskjoldet og sin grunnleggende idealisme. 
Og godt er det, for her utfordres han av ondsinnede personer som har infiltrert selveste S.H.I.E.L.D. 

Spektakulær action og en konspiratorisk intrige gir filmen få dødpunkter, til tross for at de eksplosive scenene grenser til overdose. 

Vi befinner oss i en Marvel Comics-verden der helteskikkelser og vanlig dødelige møtes til vennskap og kamp; det gode mot det onde. 
Steve Rogers forsøk på å leve et tilnærmet normalt liv i Washington forkludres straks han involveres i en operasjon for å redde gamle kolleger. 
Men bak aksjonen ligger et nettverk av konspiratoriske krefter med evne og makt til å true selveste verdensfreden. 
Intet mindre. 

Dermed er jakten i gang i et forrykende tempo. 
Vår superhelt må kjempe seg vei gjennom kaskader av eksplosjoner, mitraljøser, kampfly, slåsskjemper og til slutt hans likemann hva angår superkrefter; The Winter Soldier. 

Uten støtte fra The Black Widow (Johansson) og den flyvende Falcon (Mackie) ville det gått riktig galt. 
Som i forrige Captain America film aner man referanser til tidligere filmer. 

Med veteranen Robert Redford i betydelig rolle på makttoppen, er det lett å assosiere med filmer som «Tre dager for Condor» og «Alle presidentens menn». 
Samuel L. Jacksons mektige pondus bidrar også til å gi filmen trøkk når handlingen leker seg med de store konspiratoriske linjer. 
Jackson har en bilflukt som er en liten film i seg selv. 

Evans har fysikk og seriøst nok blikk til å være idealistisk superhelt, og Johansson viser styrke som superkvinne. 
Den gode kjemien dem imellom kommer til syne i kjappe tørrvittige replikker og små blikk. 

Dette er et actioneventyr som byr på mer vold enn voldsomme overraskelser. 
Men det er effektivt, vellaget og byr på en miks av handlekraft og thriller-elementer som løfter den opp ti et spennende eventyr. 
