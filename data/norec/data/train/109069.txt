Plateanmeldelse:Eline Thorp 
- «Mirror's Edge» 

Jeg spår et godt år for Eline Thorp. 

20 år og prestedatter fra Hamarøy. 
Kompis med Kråkesølv, hvis uttrykk ikke ligger langt unna og hvis medlemmer også bidrar her. 
Men fremfor alt en sterk ny stemme i norsk pop. 

Og da mener jeg stemme i dobbelt forstand - både vokalt og i betydningen av å finne sin egen uttrykksmessige plass i jungelen av nye artister. 
Eline Thorp fengsler med sin piano-/synth-baserte pop - leken, melankolsk og selvsikker med sterke og dunkle elektroniske understrømmer. 

Vokalen hennes er allerede utviklet. 
Thorp har en markant tyngde i stemmebåndene og en lokkende, sensuell snert som avslører både elastisitet og personlighet. 
«Mirror's Edge» blir umulig å komme utenom når årets beste debutplater i 2014 skal oppsummeres. 

BESTE LÅT: 
«Friendly Enemy» 
