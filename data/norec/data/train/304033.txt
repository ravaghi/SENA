En svenske som skiller seg ut i låtskriverhopen
Intrikate lydbilder fra en utmerket singer/songwriter. 

ALBUM: 
Som singer/songwriter kan det være vanskelig å markere seg i mengden, uten tydelig særpreg og virkelig gode låter. 

Kristian Matsson, 29-åringen bak aliaset The Tallest Man On Earth, har ikke dette problemet. 

Rett nok gjør hans fraseringer og nasale, anstrengte og småhese stemme Bob Dylan-referanser uunngåelige, men tredjeplata «There's No Leaving Now» inneholder også Conor Oberst-sårhet og Jeff Mangumsk råhet. 

Viktigst viser Matsson likevel at han er en utmerket låtskriver, i et knippe låter som dyrker vokal/gitar-formatet uten noen gang å gi følelsen av at det trengs mer. 

Mellom akkorder og intrikat fingerspill på både akustisk og elektrisk gitar tegner svensken fyldige lydbilder i et ofte raskt tempo, som forholdsvis lystige «Leading Me Now» og vakkert steelgitarpyntede «Wind And Walls». 

På det nydelige tittelsporet demonstrerer han dessuten at han mestrer pianoet like godt. 
