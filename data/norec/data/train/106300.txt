Laleh:«Prinsessor» 

(Lost Army/Warner) 

Talent som gjør det vanskelig for seg selv. 
Svensk-iranske 
Laleh har hatt eventyrlig suksess i nabolandet vårt, der den 24 år gamle jenta har solgt 90000 eksemplarer av sitt debutalbum. 
Hun kan neppe regne med tilsvarende hengivenhet her på berget, og fortjener det ikke heller. 
For selv om singelen «November» er et vidunderlig stykke tander pop, er hennes andre album en stilforvirret sak som til tider er en sann prøvelse. 

Innadvendte viser dominerer, men Laleh kvier seg ikke for å dytte inn en reggaelåt her, et stykke klassisk der. 
Det er den typisk trassige svenske indie-estetikken som er så populær i marginale norske kulturavisredaksjoner. 
Laleh er utvilsomt ambisiøs, men på «Prinsessor» gaper hun virkelig altfor høyt i forhold til sitt talent. 
Hun har mye å melde, men henfaller ofte til regelrett gnåling - som en pretensiøs Björk krysset med en humørløs Nina Persson. 
«November» viser hva hun egentlig er god for; desto mer irriterende med en så ufullendt plate. 

ANBEFALTE KJØP: 
«November», «Call On Me». 

THOMAS TALSETH 
