Voldsom fortsettelse
Den blodige sagaen om kokainbaronen Tony Montana fortsetter, enda mer voldelig enn på film. 

«Scarface: The World is Yours» plukker opp tråden der den første filmen sluttet (med en liten forandring), og du tar rollen som psykopaten Tony Montana, som har mistet hele sitt kokainimperium i Miami. 
Jobben din er å ta Miamis gater tilbake. 

På overflaten er «Scarface: The World is Yours» en ren kopi av «Grand Theft Auto»-spillene, men som i spillet «Saints Row» gjør utviklerne mye riktig. 
Spillet er tydeligvis en kjærlighetserklæring til filmen, for det bugner av referanser fra denne, noe som bidrar til å løfte spillopplevelsen. 

Det er også moro å spille. 
Enkelte ting, som å kjøre rundt og selge kokain til langere, blir kjedelig i lengden. 
Men følelsen av å bygge opp sitt eget imperium gradvis er veldig tilfredsstillende, og spillet har nok av karakterer og situasjoner til å tilfredsstille både de som ser etter en historie, og de som leter etter ren action. 

Faktisk har spillet så mye vold, at sjelden har en 18-års-grense vært mer påkrevt. 
Tony Montana er en hinsides gal person som er så voldelig og grov i kjeften, at man ikke kan annet enn å se på det som grov humor for voksne. 

Al Pacino-klassikeren «Scarface» har nå fått sin fortsettelse - som spill. 
Slik ser det ut. 
