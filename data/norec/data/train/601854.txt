En ny stjerne
Elektronika-pop har blitt blant dette tiårets største sjangre. 
Hitlistene bugner over med det, og utallige band og artister prøver desperat å lykkes med akkurat denne stilen. 
Dette har resultert i at sjangeren har økt i sin vanskelighetsgrad. 
Til nå har vi sett til England for de beste, men denne gangen kommer det også et spark fra Australia med deres nye talent Troye Sivan. 
20-åringen har allerede blitt hyllet av Taylor Swift, Adele og Sam Smith. 
Hans melankolske melodier og såre stemme overgår sistnevnte, men det som plasserer han i toppen er også en mektig produksjon. 
Her er det lag på lag med smakfulle samples som man kan grave seg gjennom og oppdage noe nytt hele tiden. 
Det er til de grader detaljert. 

Det eneste som kan bli litt for mye på dette albumet er Troye sine tekster. 
Det blir litt for stort fokus på tidenes mest brukte tema — kjærlighet. 
Når man lager en plate som ser fremover i tid kan man vel også prøve å være litt nyskapende i tekstene? 
På den andre siden treffer Troye tenårings-målgruppen sin perfekt med det de er mest opptatt av. 

Troye Sivan er på vei opp mot stjernehimmelen, og om han holder denne retningen vil han bli blant verdens største. 
