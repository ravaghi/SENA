Stadig nye ting å oppdage underveis
En lang og humpete reise, men med myke pustepauser. 

Vidar K. Schanche: "Awakening" 

Utgangspunktet er Mølsterprisen, som Vidar K. Schanche mottok for fire år siden. 
Prisen innebærer en opptreden på Maijazz, og han gikk i gang med et verk om drøm og virkelighet, forventning og savn. 
Ray Keane har skrevet tekstene som synges av Dag Sindre Vagle. 

Åpningen "Grey line" legger beslag på åtte minutter der felespillet til Nils Økland utfordres av mørke krefter. 

Deretter starter Vagle på 12 minutter lange "A step behind myself". 
Dette er låten der alle viser seg fram, inkludert bassist John Lilja, saksofonist Arild Hoem og trommis Ståle Birkeland. 
Gitarspillet tar Schanche hånd om sammen med Vagle. 

"Alive, dead to the world" virker som skapt for sistnevnte, mens de påfølgende kuttene følger en vei som veksler mellom det bratte, lette, skreddersydde og improvisatoriske, før vi til slutt legges mykt til hvile med Eva Bjerga Haugen på "Warming lights". 
En imponerende reise der det stadig er nye ting å oppdage. 

Beste spor: 
"Alive, dead to the world", "Sharing darkness", "Warming lights". 
