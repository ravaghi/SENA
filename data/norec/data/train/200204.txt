Nokia N85
Nokias nye fullstappede mobil i N-serien er ikke uten skavanker, men like fullt attraktiv. 

Vi skal ikke påstå at det noengang har vært enkelt å skille forskjellige mobiltelefoner fra hverandre - de har for det første en lei tendens til ligne på andre modeller, og for det andre pleier ikke modellnummeret å fortelle oss vanlig dødelige om hva som skiller de fra hverandre med tanke på funksjonalitet. 

Derfor var det i en periode greit med Nokias N-serie. 
De var relativt dyre og hadde mye ny teknologi, og det var heller så mange modeller å holde styr på. 
Men nå har det blitt en del N-telefoner også. 
Den siste vi testet der var det nye flaggskipet N96, som både imponerte og skuffet oss litt. 

Og det er umulig å ikke dra fram den modellen når vi skal snakke om den nye N85. 
Ikke fordi de begge er skyvetelefoner i N-serien med mange fysiske likhetstrekk, det er også mye av det samme under hardplasten. 

Viktige data N85: 

Firebånds GSM/EDGE og Turbo-3G 2,6" OLED-skjerm på 240 x 320 piksler 70 MB internminne, plass til miniSD-kort opp til 8 GB (medfølger) 5 Mp kamera med autofokus, dobbel LED-blits og Carl Zeiss-optikk Musikk- og videoavspilling, FM-radio med RDS GPS, WLAN og FM-sender Brukergrensesnitt: 
Symbian S60 3rd edition (v3.2) Overføring via blåtann og Micro-USB Tale/standbytid: opp til 7/360 timer Størrelse: 50 x 103 x 16 mm, 128 gram Ca. pris: 4600,- inkl. mva. 

Men noen viktige forskjeller er det også. 
N85 har ikke N96 sitt store internminne, men kommer altså med et microSD-kort på 8 GB. 
Verd å merke seg er også at N85 har FM-sender (som N78), noe N96 mangler. 

OLED-skjerm 

En annen stor forskjell på N85 og N96 - og forsåvidt mange andre mobiltelefoner - er skjermen. 
N85 har nemlig en OLED-skjerm (Organic Light Emitting Diode), altså ikke en tradisjonell LCD-skjerm. 

OLED har har noen fordeler over LCD, hvorav den største kanskje er at en slik skjerm bruker langt mindre strøm. 
Og det er selvfølgelig viktig på en enhet som tross alt drives av et batteri. 
Vi nevner også god fargegjengivelse og stor innsynsvinkel. 

Men OLED er ikke bare gull, blant annet sliter noen av materialene som brukes med relativt kort levetid. 
Med mobiltelefoner er ikke dette så farlig, siden levetiden uansett er lengre enn en normalbruker har en mobil, men det er verd å merke seg. 

En annen ting vi merker er at skjermen er hakket mindre lyssterk enn vår ett år gamle 6110 Navigator. 
Ved direkte sammenligning virker også hvitt på N85 en tanke mer i retning av gulbrunt, men det er ikke merkbart ellers. 

En nærmere kikk 

Nokia N85 er en klassisk toveis skyvetelefon som N95 og N96, den kan altså skyves to veier for enten å få tilgang til det vanlige numeriske tastaturet, eller fire medieknapper som også kan brukes til noen spill. 

På venstre side har vi kun luke til minnekortet - det som følger med er på hele 8 GB. 

På høyre side finner vi høyttalere og knapper for volum og kamera. 
I midten er det en liten skyvebryter som slår av og på tastelåsen - den kan være kjekk å ha selv om telefonen også gjør dette automatisk når skyvedelen brukes. 

Toppen av telefonen har av/på-knappen og en standard 3,5-mm minijack, slik at du ikke trenger å bruke den medfølgende fjernkontrollen og/eller ørepluggene (det samme sette som følger med den ofte nevnte N96) dersom du ikke vil. 
Når det er sagt er det medfølgende settet relativt behagelig og gir grei lyd selv om det ikke kan måle seg med dyrere separate plugger. 
N85 er dog bedre enn N96 med tanke på minijack-utgangens plassering - med visse hodesett tilkoblet fikk vi ikke skjøvet displayet opp på N96, det samme problemet har ikke N85. 

Den kanskje største nyheten er likevel Micro-USB-kontakten på N85. 
Joda, vi har denne på andre Nokiaer også, men på N85 er denne både for dataoverføring og lading. 
OK, Micro-USB er ikke så veldig utbredt ennå, men vi mener at muligheten for å lade mobilen ved å koble den til datamaskinen er en stor fordel. 
Mobiler fra Sony Ericsson har for så vidt hatt denne funksjonen i årevis, men ikke via en standard USB-kabel. 

Plast 
La oss først bare si at vi mener Nokia har klart å kombinere form og funksjon på en utmerket måte med N85. 
3,5 mm minijack, bryter for tastelås, deksel foran kameralinsen, toveis skyvefunksjon, autorotering av menyer... det er mye her vi liker. 

Men mobilen sliter litt på ett punkt, og det er følelsen av litt for mye billig og blank plastikk. 
Batterilokket har for for mye slark, og navigeringstasten gir oss ingen stor presisjonsfølelse. 
Her har også Nokia lagt inn en ny funksjon - ved å føre fingeren rundt på denne i sirkelbevegelser kan du bruke denne tasten som et "navi-hjul" som på en iPod. 
Men det er i teorien, i praksis går det som oftest i rykk og napp, og skrollingen virker i noen menyer og programmer og ikke i andre. 
Dette er en funksjon du i våre øyne får mest ut av ved å holde den avslått. 

Mye vi har sett før 

N85 er en mobil stappet full med moderne teknologi, og mye av dette har vi også sett på andre Nokia-modeller. 
Menyene samt musikk-, radio- og kameradel er etter alt vi kan dømme identisk med N96, så vil du for eksempel se (skjerm)bilder han du gå hit. 
Mer om GPS-en finner du i testen av N82. 
Som med alle nyere Nokia-mobiler er bruk av GPS gratis, men navigeringen koster penger. 
Med i pakken følger 3 måneders abonnement på dette. 

GPS-en kan også brukes Location Tagging av bilder og film. 
N85 kommer også med programvare som gjør det enkelt å laste opp bilder til Flickr eller Ovi. 

En ting som er verd å nevne er FM-senderen, som lar spille av musikken din på enhver radio i umiddelbar nærhet. 
Akkurat hvor god denne funksjonen er er litt avhengig av forhold og radio - når vi for eksempel prøvde dette i bilen fikk vi god lyd så lenge motoren var av, men under kjøring var det noen forstyrrelser som delvis forsvant når vi flyttet på mobilen. 

En kablet løsning vil være bedre (vi nevner i samme omgang at det også følger med audio/videokabel i pakken), men det er en artig funksjon som fungerer greit når du ikke har andre muligheter. 

Spillmobil 

Vi har nevnt OLED-skjermen, som selvfølglig er perfekt for den som ofte bruker skjermen til å for eksempel se film eller spille, og tilhører du den siste kategorien vet du selvfølgelig allerede at N85 kommer med den nye N-Gage og en bunke (demo)spill - med kode for å låse opp ett av spillene til fullversjon. 
Vi skal ikke gå dypere inn på N-Gage-delen her, bortsett fra å nevne at OLED-skjermen gjør en god jobb med intense farger og klart bilde. 
Mer info om nye N-Gage finner du blant annet her. 

"Hikke" på film 

Under finner du noen eksempler på bilder. 
Som nevnt er dette den samme kvaliteten som vi finner på N96 - fine bilder utendørs, mens LED-blitsen kan ikke måle seg med Xenon-blitsen du finner på N82 eller 6220 classic. 

Men vi fikk problemer med filmingen. 
Det ser nemlig ikke ut til å at mobilen er i stand til å takle det aller høyeste kvalitetsnivået - vi fikk i det minste alvorlig "hikke" i våre opptak. 
Dette løste seg riktignok ved å velge lavere kvalitet, men hva poenget med å ha med et valg mobilen ikke takler? 
Eksempel på dette ser i du klippet under. 
Nokia N85 klipp 

Under andre operasjoner, som generell navigering i menysystemet, opplever vi ikke dette som problematisk eller utpreget tregt, men når du er innom bilde- eller videomenyene kan den henge litt etter. 
Du vil også fort merke at telefonen ikke har ubegrensede ressurser. 
Det å for eksempel kjøre et spill i N-Gage-applikasjonen og la det stå i bakgrunnen kan fort gjøre at du får problemer med å kjøre andre applikasjoner. 

Oppsummering 

Nokia N85 er altså ikke den perfekte mobile partner, men alt i alt gjør den en anstendig jobb - og på noen områder skinner den som ei sol. 
Ser vi for eksempel på dens kommunikative funksjoner bør det ikke være noe du savner, her er det full pott med mindre du av en eller annen grunn skulle ha behov for å overføre data via IR. 

N85 er også en god underholdningsmaskin dersom du vil høre musikk, radio, se film eller spille. 
Nokia har også fått en del små detaljer på plass med denne modellen. 
Anstendig OLED-skjerm, lading via USB, linselokk, bryter til tastaturlåsen, minijack på riktig plass, nokså godt headset... 

Når det gjelder kameraet så tar det gode utendørsbilder, men når lyset forsvinner blir det mye støy i bildet. 
LED-blitsen hjelper selvsagt en del, men når ikke opp mot Xenon-blitsen som finnes på noen av de andre Nokia-telefonene. 

Batterilevetiden virker også relativt god, men her har selvfølgelig også bruksmønsteret alt å si, så det er vanskelig å være kategorisk her. 

Men telefonen har også sine mindre gode særegenheter. 
Kvalitetsfølelsen, det nevnte videoopptaket, sporadisk treghet i noen situasjoner... og skal du overføre musikk til mobilens minnekort kan det ta laaang tid selv over USB-kabelen, det beste er nok å ta det ut av telefonen og putte inn musikken direkte. 

Likevel har vi totalt sett litt sansen for Nokia N85, ettersom den har nesten alt i en relativt liten pakke. 
Den er i våre øyne hakket mer attraktiv enn flaggskipet N96, og i tillegg en tusenlapp billigere. 
Men det er også andre mobiler som er verd å vurdere. 
Bryr du deg for eksempel ikke så mye om spilling eller FM-senderen kan du spare enda en tusenlapp ved å gå for N82 i stedet - og få bedre innendørsbilder på kjøpet. 

Vi gir Nokia N85 en svak femmer på terningen. 

Sjekk forresten også vår Mobilvelger. 

Mobiltesten er et samarbeidsprosjekt mellom nettstedene DinSide Data, ITavisen og Dingz.no 
