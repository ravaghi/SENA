Sony Vaio Tap 20
Alt-i-ett PC eller digert nettbrett? 

Det dukker opp nye alt-i-ett PC-er fra alle store PC-produsentene etter tur. 
Flere har forsøkt seg med slike modeller tidligere, men de har ikke slått spesielt godt an. 
Med Windows 8 satses det nytt med berøringsfølsomme skjermer, som også byr på nye ergonomiske utfordringer og løsninger. 

Sony Vaio Tap 20 

Det første som slår en når den er pakket ut, er at den ligner et digert nettbrett. 
Samtidig følger det med tastatur og mus. 
Den kjører Windows 8 og skjermen er selvsagt berøringsfølsom. 
Alle nye alt-i-ett maskiner med Windows 8 er jo slik. 

I tillegg kan den kjøre på batteri, så den kan faktisk brukes som et nettbrett i sofaen eller andre komfortable steder. 
Det forutsetter at man ikke er spesielt pinglete, siden vekten er 5,2 kilo - altså nesten 8 ganger så mye som en iPad (som veier 662 gram). 

Men den er først og fremst laget for å stå på et bord, med den innebygde støtten, eller legges ned for å brukes liggende til spill, tegning og annen aktivitet. 

Maskinen kan leveres med forskjellig prosessor, minne og lagringskapasitet. 
Du kan velge grunnversjonen med en Core i3 på 1,8 GHz, 4 GB minne og 500 GB 5400 RPM harddisk, eller gå helt til topps med Core i7 på 3,2 GHz, 8 GB minne og 512 GB SSD til omtrent tre ganger prisen. 
I mellom disse finnes det mange varianter av prosessorer og lagring. 

Skjermen er 20 tommer stor og har en oppløsning på 1600 x 900 punkter. 
Det er ikke egen grafikkbrikke, skjermen drives av HD Graphics 4000, den integrerte grafikkbrikken i hovedprosessoren. 

Sjekk også vår test av Samsung sin alt-i-ett-PC med berøringsskjerm. 

Tilkobling 

Maskinen har selvsagt trådløst nett og Bluetooth, så den kan brukes helt uten kabler når den kjører på batteri. 
Levetiden er ikke all verden, den er oppgitt til to timer og 45 minutter. 
Men det er sannsynligvis tilstrekkelig slik som en slik maskin faktisk vil bli brukt. 

Det finnes også flere fysiske tilkoblinger, som gigabit nettverk, 2 stk USB 3.0, mikrofon og hodetelefoner og en kortleser for MemoryStick og SD-kort. 

I bruk 

Den konfigurasjonen vi har testet er den med lavest ytelse. 
Det betyr ikke at den er svak, men det lugger litt i blant. 
Dette skyldes først og fremst at maskinen har en relativt slapp harddisk som roterer på 5400 omdreininger. 
En Intel Core i3-prosessor fra siste generasjon er ellers mer enn kraftig nok til å håndtere en typisk hjemme-PC, så vi hadde definitivt anbefalt å kjøpe maskinen med en SSD. 
Alternativt kan man selv ettermontere dette, det er ikke vanskelig å åpne maskinen for å komme til, både lagring og mer minne er bare en skrue unna under hver sin luke. 

Men maskinen fungerer helt greit når man er inne i et program, det er først og fremst når man starter opp og bytter mellom mange kjørende programmer at det kan lugge i blant. 

Siden grafikkdelen er integrert i prosessoren er det grenser for hva man kan lesse på av tunge grafiske utfordringer. 
Som spillmaskin er den derfor begrenset til de enklere utgavene. 
For barn holder det fint, men også mer krevende spill kan kjøre hvis man reduserer oppløsning og bildekvalitet. 
Alt av tunge video- og multimedieoppgaver takler den imidlertid med bravur. 

At den kjører på batteri gjør den ekstra praktisk i mange sammenhenger. 
Med trådløst tastatur, mus og nettverk er det ikke en eneste ledning å ta hensyn til, og mus og tastatur er heller ikke nødvendig i alle sammenhenger. 

Vi liker også at den kan ligge flatt på bordet, å felle opp støttefoten er ganske enkelt. 
Når den ligger er skjermflaten 43 millimeter over bordplaten, så noe nettbrett er den imidlertid ikke. 
Men med riktig stolhøyde fungerer den bedre liggende enn stående som rendyrket berøringsmaskin. 
Hvis flere skal stå rundt et bord og se på bilder, kart, nettsider eller annet som skal deles, så fungerer det også langt bedre at den ligger flatt. 

Konklusjon 

Sony Vaio Tap 20 er en maskin som både fungerer som en helt vanlig PC og som en moderne berøringsmaskin. 
Konstruksjonen gjør at den kan ligge flatt, og på grunn av batteridriften kan den til nød holdes som et nettbrett hvis man orker å håndtere vekt og format. 

Ytelsen velger man selv ved modellvalget, vi anbefaler SSD uansett hva man ellers måtte velge av prosessortype. 
For de aller fleste blir brukeropplevelsen bedre med SSD enn med kraftigere prosessor. 

Vi liker også at maskinen både byr på fint design og tilgang til maskinvaren. 

Sony Vaio Tap 20 SVJ2021E9E 
