Har du glemt hvordan en god countrysang skal låte?
Countrystjerner hyller «den andre Hank». 

ALBUM: 
Willie Nelson blir ansett for å være en av countrymusikkens store låtskrivere. 
Sjøl ser han opp til Hank Cochran (1936-2010). 
Merle Haggard sier Cochran ønsket å være «the Hemingway of country music», og tror han fikk det til. 

Nå har countrymusikkens nye outlaw, Jamey Johnson (37) satt seg fore å gi Cochran den statusen han fortjener — og forhåpentligvis også et nytt publikum. 

Hank Williams 
Med hjelp fra en rekke av countrymusikkens største stjerner har han spilt inn 16 låter signert «den andre Hank», aleine eller i samarbeid med andre (for ordens skyld: 
Den «første» er Hank Williams). 

Willie og Merle er bare to av 14 gjestevokalister — i tillegg til Jamey. 

I skyggen Sjøl kommer han litt i skyggen på sin egen plate. 
Han har «gitt seg sjøl» ett solonummer, men bidrar på flere — mange av dem duetter. 
Og — han har for lengst bevist hva han står for på tre tidligere soloalbum. 

I stedet gir han rom for mange andre som også ønsket å være med på dette prosjektet. 

Sang for ham Jamey besøkte Cochran mye på sykehuset da han ble rammet av kreft i 2008. 
Det står en rørende historie fra kvelden før han døde i albumets liner notes: 
Johnson og noen andre satt rundt senga og sang. 
Cochran hadde mistet taleevnen, men nynnet til sangene sine. 
Seks timer seinere sovnet han inn, 74 år gammel. 

Du har kanskje ikke hørt så mange av sangene hans, men du har nok hørt Patsy Clines versjon av «I Fall To Pieces» — her med Merle Haggard. 
Den bidro sterkt til Clines enorme popularitet. 

Sødmefylte «Make The World Go Away», her i en nydelig duett med Alison Krauss og Johnson, er kjent for noen. 
Men det er ikke så viktig om du har hørt dette før — så lenge sangene hans føyer seg inn blant noe av det beste innen kunsten å skrive den gode countrylåt. 

Honky tonk Stilen er det som kalles honky tonk, den countrymusikken som ble spilt på klubbene den gangen country var country og steel-gitaren fortsatt var stuerein i Nashville. 

Den handler ofte om vunnet og tapt kjærlighet og om å overleve i en brutal verden — der for eksempel det å bli dumpa kan være ille nok. 

En av sangene, med Leon Russell og Vince Gill, heter attpåtil «A Way To Survive». 
Selve oppskriften, altså. 

Lang, lang rekke 14 artister bidrar ved siden av Johnson sjøl. 
Emmylou Harris gjør «Don't Touch Me» til en inderlig duett med Johnson. 
Andre gjester er Roy Benson med Asleep At The Wheel, Bobby Bare, Ray Price, Kris Kristofferson (dypere i røsten enn noen gang), Ronnie Dunn (Brooks & Dunn) og Leann Womack — mens Elvis Costello nok vil overraske dem som ikke kjenner hans countryhistorie. 

På tittelsporet kan du også høre Cochran sjøl resitere et vers, mens Kris, Merle og Willie står for sangen. 

Ei varm og variert hyllestplate er det blitt. 
Og for en gjeng! 
