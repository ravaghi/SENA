Premissleverandøren
Singelen "The Only Girl (In The World)" understreker Rihannas fantastiske evne til å være en konstant nyskapende popstjerne. 

Etter Chris Brown-skandalen presterte ikke Rihanna bare å reise seg igjen bemerkelsesverdig kjapt. 
Hun kom rett og slett tilbake på best tenkelige måte; med Rated R, som balanserte såre, personlige utleveringer og in your face-holdning og popteft på en måte man ikke skulle tro var mulig før det faktisk var skjedd. 

Nettopp denne bølgen rir Barbados-jenta videre med sin dryppende ferske låt "Only Girl (In The World)". 
Hun er ferdig med alt som har med nevnte Brown å gjøre - selv om han naturlig nok tegner et dystert bakteppe for den nyforelskede erklæringen. 
Rihanna kunne absolutt ha melket mishandlingsepisoden i en god stund fremover - men det holder hun seg, helt riktig avveid, for god for. 
I stedet finner vi en sulten popstjerne som er i ferd med å starte et nytt kapittel. 

Den Stargate-produserte herligheten er full av utilslørte technoelementer, og har blitt en ekstremt dansbar, fengende og energiforløsende affære . 
De norske stjerneprodusentene har utvilsomt mye av æren for å dratt Rihanna i en ny, frekk og riktig retning, og hun fremstår stadig som en både kulere og viktigere artist. 

Aller viktigst: 
"Only Girl (In The World)" viser at Rihanna til tross for sin høyfrekvente hitproduksjon aldri gjentar seg selv. 
Fra å være en gjennomsnittlig R'nB-jente for ganske få år siden har Rihanna vanvittig kjapt blitt til en av premissleverandørene i popverdenen - og takk og lov for det. 

Hør låta her, og si din mening under: 

Rihannas femte studioalbum Loud! slippes 16. november i år 
