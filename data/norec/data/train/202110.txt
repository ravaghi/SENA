20"W BenQ FP202W
Endelig fikk vi tak i skjermen fra BenQ, som byr på 20 brede tommer i rask og rimelig utførelse. 
Hvordan takler den konkurransen fra Dell og Nec? 

Bredskjermer har hittil vært vesentlig dyrere enn vanlige skjermer i 5:4 format. 
Men i det senere har det dukket opp flere rimeligere 19-tommers bredskjermer med oppløsning på 1440 x 900. 
Dermed er det også blitt et press på prisnivået for 20-tommers bredskjermer med oppløsning på 1680 x 1050. 

LES OGSÅ: 

Apple var svært tidlig ute med sin brede 20-tommer, som den gang kostet over 10 000 kroner. 
Så kom Dell med sin svært allsidige 2005FPW, som kostet i overkant av 6 000 kroner. 
Denne prisen har imidlertid vært utsatt for stadige tilbudsangrep, og har stadig blitt solgt for så vidt over 4.000 kroner. 

Disse skjermene fikk nylig en konkurrent i Nec 20WGX2 som siktet seg inn på et litt mer definert bruksområde, nemlig spill og multimedia. 
Prismessig ligger denne høyere enn Dell, men lavere enn Apple som topper med 6.990 kroner. 

Og her kommer altså BenQ med sin 20-tommer bredskjerm til 3.895,- 

Enkel konstruksjon og design 

Mens Apple har sitt kostbare aluminiumsdesign, kan Dell skryte av sin fleksible fot, dreibarhet og innganger for video. 
Nec har sin praktiske dreieplate, BenQ har derimot droppet alt av ekstragavanse og tilleggsfunksjoner. 
FP202W er en skjerm - mer er det ikke. 

Designet er minimalistisk og rett på sak, med en 20 mm smal kant rundt panelet på alle sider. 
Det gjør den lett å plassere, også i flerskjermsløsninger. 

Foten er firkantet uten noen justeringsmuligheter, du kan vippe skjermen - det er det hele. 

Tilkoblinger 

Det er både DVI og VGA, og kabler følger med til begge. 

Strømforsyningen er intern, du slipper å plassere en klump på gulv eller skrivebord. 

Det er derimot ingen USB hub eller tilkobling for videosignal. 

Betjening 

Knappene er plassert på siden av skjermen, og det er ingen symboler på fronten. 
Under knappene er det preget inn symboler i plasten, men de har ingen kontrastfarge. 
Dermed er det i praksis umulig å se hva knappene gjør, uten i direkte lampelys slik at du ser skyggene. 

Heldigvis er det sjelden man må justere noe på skjermen, det gjøres som regel bare ved første gangs tilkobling og installasjon. 
Men plasseringen av knappene og designet av symbolene kan neppe gjøres mer uleselig... 

Menysystemet er derimot helt greit, selv om vi savner mer spesifikke settinger for fargetemperatur og fargeprofiler. 

Bildekvalitet 

Skjermen er lyssterk og klar, og er sylskarp både med tilkobling fra DVI og VGA. 
Autojusteringen fungerer helt upåklagelig her. 

Skjermen er også rask, etterslep er bare så vidt synlig på ekstremt materiale. 

Fargene er bra, så lenge du sitter rimelig rett foran skjermen. 
Lener du deg fram eller tilbake blir fargebalansen raskt forandret - vi støter på det klassiske problemet med betraktningsvinkelen. 

BenQ er klart dårligere enn Dell og Nec på dette området. 

Dermed er kritisk bildebehandlig ikke øverst på listen, men både til generelt bruk samt video og spill fungerer den utmerket. 

Lysstyrken gjør at også mørke spill og filmer fungerer bra. 
Svartnivået er bra og lyslekkasjen er uproblematisk under normale forhold. 

Konklusjon 

BenQ FP202W er en skjerm som har et tiltalende design uten "kreative" påfunn, og fungerer utmerket til generelt bruk, spill og video. 

Har du derimot strenge krav til mer nøyaktig fargegjengivelse må du nok opp i pris og velge en av konkurrentene. 
