En smak av India
Drama/komedie/romantikk 

Frankrike/India/Tyskland/USA 2013 

Regi og manus: 
Ritesh Batra 

Skuespillere: 
Irrfan Khan , Nimrat Kaur, Nawazuddin Siddiqui, Denzil Smith, Bharati Achrekar, Nakul Vaid, Yashvi Puneet Nagar, Lillete Dubey 

Musikk: 
Max Richter 

Aldersgrense: 
Tillatt for alle 

Egnethet: 
Ungdom/Voksen 

I Mumbai har de et helt eget system for levering av lunsj. 
Varm mat blir hentet hjemme hos de som lager den, fraktet med bud og levert på arbeidsplasser rundt omkring i byen. 
Om ettermiddagen leveres de tomme lunsjboksene tilbake igjen. 
«The Lunchbox» handler om hva som skjer når en av disse boksene blir levert på feil kontor. 

Den blir solgt inn som en romantisk feelgood-komedie, men «The Lunchbox» er egentlig like bitter som den er søt. 
Ila (Nimrat Kaur), som lager maten, er fanget i et kjærlighetsløst ekteskap. 
Regnskapsføreren Saajan (Irrfan Kahn fra «Slumdog Millionaire» og «Life of Pi«) er enkemann. 
Et slags langdistanseforhold utvikler seg når de to begynner å sende hverandre små brev med de feilleverte lunsjboksene. 

Dette utvikler seg aldri til det store, fargerike spetakkelet man gjerne forventer fra en Bollywood-film. 
I stedet finner regidebutant Ritesh Batra poesi i det hverdagslige og gir oss noen fine — og aldeles nydelig spilte - karakterportretter. 
Og i tillegg til å la deg sitte igjen med varme følelser for disse menneskene, gir «The Lunchbox» deg veldig lyst på et skikkelig indisk måltid. 
Den burde med andre ord være det perfekte utgangspunktet for en voksen helaften. 
