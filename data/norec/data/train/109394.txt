Plateanmeldelse:Chvrches - «The Bones Of What You Believe» 

Laget av bittersøte drømmer. 

ALBUM: ELEKTROPOP Chvrches «The Bones Of What You Believe» (Universal) 
Er man debutant kan man være så retro man bare vil. 

Denne Glasgow-trioen har skjønt såpass, og stupdykker ned i midtåttitallets synthtunge, melodramatiske listepop som om «Sweet Dreams (Are Made Of This)» var eneste lovlige låt å spille på radioen. 

Chvrches er en smule bleke innimellom, på en soft indie/M83-måte, men det overskygges av de mange ypperlige låtene. 
På sitt beste antar sangene monolittisk form; pop blir ikke særlig mektigere enn det Chvrches er på «Lies». 

Ikke går de i den dølle «androgyn»-fellen heller, vokalister av begge kjønn til tross. 

Nydelige, følelsesladde greier. 
Muligens det beste albumet i sitt slag siden La Roux debuterte for over fire år siden. 

Tiden flyr - ofte i loop. 

BESTE LÅT: 
«Lies» 
