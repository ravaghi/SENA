Superepisk møljeslagsmål
FILMANMELDELSE: 
Nesten 70 superhelter må i ringen mot en lilla kanalje som vil ha all makt i himmelen og på jorden. 
Fryktelig kaotisk, og ganske moro. 

«Avengers: Infinity War», action/fantacy. 
Med: 
Robert Downey Jr., Pom Klementief, Karen Gillan, Zoe Saldana m.fl. Regi: 
Anthony Russo, Joe Russo. 
2 t. 29 min. 12 år. 

Dette er spinnvillt. 
Over 67 helter og skurker ryker i tottene på hverandre når Marvel, etter 18 filmer, skal dra til med den (foreløpig) ulitmate superheltfilmen. 
«Infinity War» er et episk oppgjør mellom Thanos og Avengers og en hel haug med folk og skapninger de har hatt med å gjøre. 
Thanos, en forholdsvis utrivelig gigant fra Titan, vil samle alle verdens krefter og evner i sin hanske. 

Målet er å halvere universets befolkning. 
det moralske dilemmaet er om man skal ofte noen, eller halvparten, for det angivelig felles beste. 
Både skurker og superhelter må bale med denne problemstillingen mens symfoniorkesteret spiller opp til stadig nye kamper. 
Og du verden for noen kamper. 

Det er et konstant møljeslagsmål, ispedd kjappe replikker, slagord og altså dette symfoniorkesteret. 
Spektakulært og flott, bevares, men også kaotisk. 
Dette er konfirmasjonstalen der absolutt alle gjestene, alle tanter og alle tremenninger skal nevnes. 
Her skal ørten spuerhelter på banen, hver med sine triks og krefter. 

De skal slåss i New York, i Afrika, innendørs, utendørs og ikke minst i et kjedelig og lite fiffig verdensrom som ser mest ut som et kitsj-opplyst metalldynge. 

Iron-Man, Thor, Hulken, Captain America, Loki, Black Widow, Peter Quill, Spider-Man, Falcon, Doctor Strange, Black Panther, Vision, Scarlet Witch, War Machine. 
De står i kø for å denge laus på motstanden. 
Det er moro innimellom, men fortellingen om finalen er dessverre stappfull av semifinaler. 

Det er åpenbart at noen må dø. 
Det som finnes av spenning handler om dette. 
De kan jo aldri redde verden for godt. 
Da ville de måtte ta seg jobb som revisor eller HR-konsulent, så finalen har en slags restspenning på hvilken oppsang den gir til neste film. 
Franchisen er nok viktigere enn de enkelte filmene her, og det er synd. 

Men altså, moro innimellom. 
Noen dialoger er snappy og fine. 
Deler av møljeslagsmålene er fantastisk laget. 
Benedict Cumberbatch er fin, tross de ytterst kleine håndbevegelsene. 
Josh Brolin gjør er godt forsøk på å gjøre Den Endelige Skurken til et komplekst vesen og når sant skal sies: 
Å se nesten 70 kvinner og karer denge løs på forskjellig rask fra rommet er forholdsvis god underholdning. 
Det rister godt i stolen, lydsporet er friskt og det er mye oppfinnsomt haraball i dette universet. 
Og slutten er litt stilig. 
«Infinity War» er nok verdt billettprisen, særlig hvis du har et forhold til denne banden fra før. 
