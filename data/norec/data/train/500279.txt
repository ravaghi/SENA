Hei og hå og ei halvflaske rom
Et lite tilbakeskritt for folkene bak Wallace & Gromit 

Om jeg savner Hugh Grant som stemmegiver til den jålete, ambisiøse og ganske stakkarslige Pirat-Kapteinen? 
Ja. 
Jeg savner ham slik jeg savner Imelda Stauntons lydlegging av en tyrannisk dronning Victoria. 
Grants filmatiske og personlige historie, og skuespillernes distinkte, britiske stil, ville lagt alen til opplevelsen av et på alle måter særmerket, britisk eventyr. 

I stedet får vi i norsk versjon en karakterløs, identitetsfattig østlandsk som ikke tilføyer figurene noe. 

Pirat-Kapteinen vil så gjerne være havets kronede skrekk. 
Alt han i realiteten har, er et imponerende skjegg, et rufsete mannskap og en ganske tvilsom moral. 
Pluss det han tror er en papegøye. 
Polly viser seg å være eneste gjenværende av den utdødde arten dronte. 
Her kommer Darwin inn. 
Det vil si; han kommer inn idet Pirat-Kapteinen forsøker å rane forskerens skute. 

Derfra beveger historien seg i utallige dreininger, fra de syv hav til viktoriatidens tåkelagte London, der dronningen og datidens forskermiljø står sentralt."Wallace & Gromit"-regissør Peter Lord i spann med Flukten fra hønsegården"-regissør Jeff Newitt gjør mye riktig. 
Håndverksmessig er de fullt på høyde med det Aardman Animations pleier å levere fra seg. 
Særlig på detaljplanet, som vanlig. 
Her gjelder det å ha øynene med seg. 

Figurene bærer alle bakmennenes kjennetegn, dog med et litt glattere, litt mer pregløst uttrykk. 

Historien er vilter og fantasifull nok. 
Små genistreker trekker opp. 
Som å legge inn et kort møte med Jane Austen, og plassere Elefantmannen på pub. 

Dronning Victoria stjeler lerretet hver gang hun viser seg, og kunne med fordel vært enda mer grusomt til stede. 

For her er også dødpunkter, der energien stopper opp, eller holdes i gang med scener som virker mer masete og uttværede enn energiske. 
Innimellom oppleves historien og handlingen ganske uttværet, som om filmskaperne har lagt inn et ekstra gir for å tøye filmen ut i helaftens lengde. 

Ungene får neppe med seg alt av de mange andre historiske referansene. 
Men som fartsfylt eventyr er filmen en dugelig godtepose for små piratfans. 

Litt mer komprimert og destillert, og filmen ville vært fabelaktig også for voksne. 
Men severdig er den. 

Enig med vår anmelder? 
Si din mening! 
