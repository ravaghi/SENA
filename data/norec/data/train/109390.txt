Plateanmeldelse:Elvira Nikolaisen og Mathias Eick - «I Concentrate 
On You» 

Standardlåter i dypt alvor. 

ALBUM: 
JAZZ Elvira Nikolaisen og Mathias Eick «I Concentrate 
On You» (Grappa/Musikkoperatørene) 

Etter å ha vært en markant stemme i norsk pop siden albumdebuten «Quiet Exit» i 2006, entrer Elvira Nikolaisen nå jazzverdenen med sterke tolkninger av kjente standardlåter. 

Og selv om det kan ta litt tid å venne seg til hennes vokal i denne settingen, er dette et album som vokser på lytteren og åpner stadig nye klanglige gleder. 

Nikolaisens noe rufsete stemme står selvsagt sentralt i et repertoar som bygger på perler fra den «amerikanske sangboken», og den viser seg å ha stor bredde og bærekraft. 

Men dette fremstår også som en grundig meditert produksjon der bidragene fra trompetist og produsent Mathias Eick og Andreas Ulvo på ulike akustiske tangentinstrumenter er vesentlige elementer i helheten. 

Her er lag på lag med finesser som åpner seg, som Ulvos skulpturerte klanger, bygget opp av klaver, celseste og cembalo, og Eicks nydelige motsvar til Nikolaisen på «Time After Time», tilsvarende modellert med trompet og ulike tangentinstrumenter. 

I stedet for standardlåtenes gjerne hyppige akkordskifter har mange av låtene lengre harmoniske strekk, der assosiasjoner til seriell musikk og komponister som Philip Glass blir særlig tydelige i «For All We Know». 
Uten sammenligning for øvrig minner dette prosjektet om Marianne Faithfuls samarbeid med Bill Frisell på «Strange Weather». 

Nikolaisen gir låtene troverdig emosjonell tyngde uten å bli for dramatiserende, og ønskes velkommen som jazzutøver. 

BESTE LÅT: 
«You Can Have Him» 

* Albumet slippes fredag 27. september. 
