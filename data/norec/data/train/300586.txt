Refrenget er av en slik art at du kan det utenat før låten er halvveis
Nico & Vinz' nye låt følger oppskrifta. 

LÅT: 
Det er lite som overlates til tilfeldighetene når Nico & Vinz slipper ny singel, som seg hør og bør når man opererer innenfor den delen av popbransjen som Nico & Vinz har blitt omfavnet av med åpne armer. 

Har man skutt gullfuglen, er det klart man trekker frem sitt beste våpen når det er tid for jakt igjen. 

Duoens nye singel «When The Day Comes» er i stor grad tuftet på samme vinnerformel som den «Am I Wrong». 
Både tempo og følelse ligger akkurat passe tett opp til verdenshiten at man nesten kan synge refrenget oppå nykommeren. 

Men slikt er lov, og sannsynligvis et smart trekk av nordmennene. 
Har man skapt seg en sterk identitet, er det viktig å bygge stein på stein. 

«When The Day Comes» er en optimistisk sak som handler om å gyve løs på nye utfordringer. 
Refrenget er av en slik art at du kan det utenat før låten er halvveis i sine programmessige tre minutt og tretti sekunder. 

De afrikanskinspirerte rytmene gir låten et hektende og energisk preg. 
Hakket mer world music enn tidligere, altså. 

Det er opptempo, fargesprakende og det er fest. 

Det er vanskelig å spå en hit, men Nico & Vinz vet hva de baler med. 
