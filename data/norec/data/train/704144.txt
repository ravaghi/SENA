Lykkelig i sin egen verden
Devendra Banhart: 
"Mala" (Nonesuch/Warner) 

Devendra Banhart har sine røtter i USA og Venezuela. 
Siden debuten i 2002 er 31-åringen blitt puttet i båsen for freak folk, noe som egentlig betyr at det er vanskelig å forklare hva han holder på med. 
Det er skakt, rart, nedtonet og samtidig innenfor visesjangeren. 
Studioalbum nummer åtte markerer ikke noe brudd med dette. 
Banhart blander inn elektronikk, tropicana, soul, disko og det som ellers passer ham – og på "Your fine petting duck", en duett med hans serbiske kjæreste Ana Kras, synges det på tysk. 
"Für Hildegard von Bingen", om en tysk kirkemystiker fra 1100-tallet som nå jobber som videosnurrer, er derimot på engelsk. 
Det er mye humor og mye fin musikk i det Banhart gjør, og denne gang balanserer han det bra. 

Beste spor: 
"Never seen such good things", "Your fine petting duck". 
