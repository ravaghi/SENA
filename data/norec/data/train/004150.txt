Ung og vakker
Filmens mange sexscener er mer distraherende enn forklarende. 

CANNES: 
Regissør François Ozon er ute etter å provosere, og greier det. 
I Jeune & Jolie (Ung og vakker) lar han en 17 år gammel jente utforske sin egen seksualitet via frivillig prostitusjon. 

Og han lar ikke en eneste mulighet gå fra seg til å vise hvordan dette foregår. 
Det er mye hud i bildet, selv om Ozon ikke tråkker over streken og lar det blir hardcore. 

Men jeg føler at historien er litt tammere enn det visuelle skulle tilsi. 
En ung pikes seksuelle møter med gamle menn er det jeg husker best, ikke det bakenforliggende budskapet. 

En tenårings leting etter identitet 

Vi møter Isabelle (Marine Vacth) den sommeren hun mister jomfrudommen. 
Det setter i gang en seksuell oppvåkning som får henne til å tilby sine tjenester mot betaling. 

Hun avtaler på nettet, møter sine kunder på hotell, og putter pengene i klesskapet. 
Men så skjer det noe som avslører hennes forretning, og tvinger henne til å ta et oppgjør med seg selv. 

Ozon gir oss innledningsvis en klar indikasjon på filmens kikkerelement, når Isabelles bror spionerer på henne med kikkert mens hun ligger toppløs på stranda. 

Senere blir det klart at filmens tematikk dreier seg rundt en tenårings leting etter identitet, både seksuelt og sosialt. 

Men jeg føler at Ozon driver med kalkulerte provokasjoner som kommer i veien for hva han har og si. 
Filmens mange sexscener er mer distraherende enn forklarende. 

Sterk og modig hovedrolle 

François Ozon forteller historien over fire årstider med fire sanger. 
Det er et unødvendig formgrep. 
Årstidsinndelingen har ingen effekt. 
Sangtekstene er fulle av enkle klisjeer, og billiggjør filmens dramatikk. 
Den hadde vært bedre uten. 

Ellers er den smakfullt filmet, og Marine Vacth gjør en sterk og modig hovedrolle. 
Det blir klart at Isabelle har noen problemer som resulterer i adferden. 
Vacth spiller henne som stille og innesluttet, med en uforklarlig smerte som drivkraft. 

Jeune & Jolie er ikke blant François Ozons beste filmer, men er en ærlig provokasjon omkring ung seksualitet. 

Han kan kanskje beskyldes for å være en gammel gris, og ærlig talt følte jeg meg som en da jeg så filmen, men det er ikke til å komme unna at det er noe interessant på gang her. 

Og Marine Vacth er et nytt spennende filmansikt! 
