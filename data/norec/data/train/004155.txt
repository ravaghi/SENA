Fast & Furious 6
–Fuck it, denne filmen trenger en stridsvogn! 

Eksotiske storbyer, raske biler, maskuline menn, og heite damer, var ikke nok for regissør Justin Lin som siden tredje film (2006) i Fast & Furious-serien har pumpet ut høyoktanunderholdning i imponerende tempo. 
Under produksjonen med Fast & Furious 6 tror jeg Lin kom til et definerende øyeblikk i manusarbeidet: 
Hva skal til for å overgå de fartsfylte filmene som har tjent inn over en milliard dollar på det internasjonale kinomarkedet? 

– Fuck it, denne filmen trenger en stridsvogn. 

Lin vet nøyaktig hva publikum som går for å se Fast & Furious-filmene vil ha, og nøler ikke et sekund med å servere heseblesende biljakter, voldelige slåsskamper, og filmfigurer som er opptatt av ære, stolthet, og familie. 

Det eneste som har dybde i denne filmen er rumlingen fra bilmotorene. 

Show me how you drive, and I'll show you who you are 

Heftige nevekamper 

Etter det heftige heistet i Rio de Janeiro i film nummer fem, fikk bilgjengen med seg godt over 100 millioner dollar. 
Dom (Vin Diesel), sjefen for gjengen som nå lever de søte dager i land uten utleveringsavtaler, blir oppsøkt av løytnant Hobbs (Dwayne «The Rock» Johnson). 

Hobbs trenger hjelp av hele crewet for å fakke den onde terroristen Shaw (Luke Evans) som bruker raske biler som et av sine verktøy, Shaw har i tillegg et uventet ess i ermet. 

Ved siden av Hobbs kommer det også inn en ny skuespiller. 
MMA-stjerna Gina Carano gjorde en god innsats i Haywire, men hennes rollefigur er anonym i Fast & Furious 6 og de fleste replikkene er klipt bort–først når nevene blir tatt i bruk vier regissør Lin skjermtid til Carano. 
Nevekampene er nemlig minst like heftige som bilsekvensene i Fast & Furious 6. 

Heseblesende klipping og mer actionfokus 

Klipperytmen er så rask og hyperaktiv at filmen aldri blir kjedelig, det kan virke som om mantraet til hele produksjonen er: 
«Don't bore us, get to the chorous.» 
Selv tittelsekvensen er satt sammen av høydepunkter fra de foregående fem filmene. 

London er hovedbyen som får svidd gummi i gatene i Fast & Furious 6, men byen er ikke en like viktig aktør som i tidligere filmer. 
Det er mer fokus på klassisk action, med en tydelig meislet slemming som mer enn noe annet vil ødelegge verdenen. 

Denne dreiningen over til en rene actionfilmoppskrift passer både filmen og figurene i den godt. 

Fast & Furious 6 er ikke en film du skal ta seriøst, den er et produkt av årelang forskning og målgruppeundersøkelser blant seksuelt frustrerte tenåringsgutter. 

Bruk derfor din ironiske sans til å se forbi tvilsomme kjønnsrollemønster, umulige stunts, og lam dialog. 
Dette er pur gjennomkommersiell kinounderholdning. 
