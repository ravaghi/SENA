AC Ryan Playon!HD2 

En helt ny mediespiller fra AC Ryan. 

Vi har testet flere mediespillere fra AC Ryan tidligere, og alle har fått gode skussmål. 
De håndterer det aller meste av filformater både for lyd og bilde, og spiller av disse på en utmerket måte på en tilkoblet TV. 

Prisen har også vært svært rimelig. 
Her er lenker til et par av dem: 

Det vi har hatt av innvendinger dreier seg først og fremst om manøvrering og respons, som har vært litt ymse her og der. 

Men nå har det kommet en ny generasjon spillere, basert på nye komponenter og et nytt grensesnitt. 
Vi har hatt toppmodellen til test, med innebygd 1TB harddisk. 

Lik, men det er utenpå 

Designet er det samme som første generasjon en blank sort boks med lysende av/på-knapp i front. 
Tilkoblinger for USB på høyre side og alle andre tilkoblinger som seg hør og bør på baksiden. 

Nytt i denne utgaven er at det er USB 3.0-inngang på siden. 
Har du en PC med USB 3.0 kan du overføre data lynraskt til den interne disken. 
Gigabit nettverk er også nytt, og gir kjapp tilgang på hjemmenettet hvis dette også leverer. 

Når du slår på boksen i en stille stue hører du med det samme at det er mye som snurrer. 
Både disk og vifte høres godt, men så snart du begynner å spille et program og det kommer lyd i anlegget, så er ikke lyden sjenerende. 
Det er mest ren støy, ikke frekvenser du oppfatter som piping eller brumming. 

Harddisken - du kan bruke standard 3,5-tommers format på opptil 2 TB - er svært enkel å sette inn eller ta ut, det er bare å åpne en luke på siden. 

Så snart boksen har startet opp og menyen dukker opp på skjermen, er forskjellen til tidligere modeller påtagelig. 
Hele menysystemet er nytt, og mer moderne og stilfullt i utformingen. 

Menyspråket på vårt testeksemplar var ferdig innstilt til norsk, og oversettelsen er ikke den verste vi har sett, men en del skjønnhetsfeil er på plass. 
Det er både sær skriving og særskriving, som at harddisken har 999,2 GB Gratis og Fil Behandler. 

I bruk 

Den forrige versjonen av Playon! 
HD startet opp på 6 sekunder. 
Denne bruker nesten 40 fra du slår på til hovedmenyen er på plass. 

Skjermbildene er gode og oversiktlige, du vandrer opp og ned og bort i menyer og valg og krabber deg opp igjen. 
Men det henger ikke sammen med navn og plassering av knappene på fjernkontrollen, koblingene er ikke intuitive. 
Slik ting som er plassert på skjerm matcher ikke alltid med piltastene, så du må bruke et par andre knapper for å gå mellom nivåer. 
Skjermbildet er jo flatt, med valgene liggende i ett plan, mens strukturen er hierarkisk og i flere plan, som man ikke ser. 

Etter litt bruk venner man seg til det, men om det er mer oversiktilig og krever færre knappetrykk en tidligere er vi slett ikke overbevist om. 

Dessuten er responsen svært varierende. 
Noen ganger reagerer boksen umiddelbart, og småbilder dukker opp så snart man er inne i en mappe på nettverket eller den interne harddisken. 
Andre ganger må man vente i mange sekunder før det plutselig skjer mye på en gang. 

Hvis du bare skal sette i gang en film, eller vise et slideshow eller spille en liste er ikke dette noe egentlig problem. 
Men skal du lete etter ting, eller bare surfe gjennom samlingen er det ikke spesielt behagelig, sammenlignet med f.eks. en PC. 

Bilde- og lydkvaliteten er utmerket, og kompatibiliteten er enda et hakk høyere enn hos den forrige boksen fra AC Ryan. 
Nå spilte den alle filene i vår testmappe bortsett fra én, som den bare hoppet over. 
Forrige spiller krasjet på en av testfilene, nå gikk det som smurt. 

Nettjenester 

Du kan spille av innhold rett fra internett, her har det dukket opp flere valg enn tidligere. 
Du kan til og med surfe på Facebook rett fra boksen, men må koble til et USB tastatur og mus for å kunne manøvrere. 
Det fungerer ikke med alle tastaturer og mus, vi prøvde forskjellige trådløse enheter fra Microsoft og Logitech, det fungerte ikke. 
Med tilkobling via kabel fungerte det, men det er jo ikke så praktisk for sofasurfing. 

Men vi kan ikke si at det var noen god opplevelse, det var rett og slett fryktelig tregt, som på en overbelastet PC på en treg nettlinje. 

Opplevelsen av andre nettjenester, som streaming av video og musikk samt visning av bilder, avhenger først og fremst av hvor rask nettforbindelse du har. 
På vår raske nettlinje fungerte det glimrende. 

Innlogging er noe knotete hvis du ikke har koblet til et tastatur, men du kommer i mål med en del knotting. 

Konklusjon 

Denne mediespilleren fra AC Ryan leverer stor lagringskapasitet, utmerket lyd og bildekvalitet og fleksible tilkoblingsmuligheter. 

Den fungerer derfor utmerket som avspillingsmaskin, men ting tyder på at AC Ryan har høyere ambisjoner som strekker seg enda lenger inn i PC-ens domene. 

Og det er boksen rett og slett ikke kraftig nok til å håndtere på en tilfredsstillende måte. 
En fjernkontroll som hadde harmonisert bedre med skjermmenyene hadde også vært en fordel. 

(Vi testet med den nyeste firmwaren: v9.5.3.r2073) 

AC Ryan Playon! 
HD2 1TB 
