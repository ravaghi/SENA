The Darjeeling Limited
En sjarmerende annerledesfilm 

The Darjeeling Limited” er en slags roadmovie, men med tog i stedet for bil, der regissør Wes Andersons merksnodige og mangfoldige univers utforskes videre på kinolerretet. 

Her er ikke et plott det viktigste, men dialogen mellom skeive figurer i pussige situasjoner. 
Det kan virke pretensiøst, men jeg synes dette har blitt en småskrudd og tørrvittig fornøyelighet av en film. 

Hemmelig formål 

Filmen handler om tre brødre på forsoningstur. 
Francis, Peter og Jack Whitman reiser med togselskapet ”The Darjeeling Limited” gjennom India, en reise som avdekker konfliktene de har seg imellom, og problemene alle har på privatfronten. 

To av dem vet ikke at turen har et hemmelig formål. 
Tre av dem vet ikke at turen byr på overraskelser ingen var forberedt på. 

Utilsiktet sterk 

Brødrene spilles av Owen Wilson, Adrien Brody og Jason Schwartzman, noe som i utgangspunktet virker som en dårlig match. 
De ligner ikke engang på hverandre. 
Men jeg synes det passer bra, for brødrene i filmen skal fremstå som veldig ulike. 

Og alle tre er dyktige skuespillere i filmer som vipper mellom komedien og alvoret. 
Spesielt Owen Wilson gjør en innsats med utilsiktet sterk effekt, ettersom han forsøkte å begå selvmord en tid etter at filmen var ferdig innspilt. 

Spesiell karakter 

Filmen er nydelig fotografert, der Indias fargerikhet spiller en sentral rolle. 
Også det nedslitte gamle togsettet blir en slags figur i historien.Og brødrene Whitman møter mange mennesker på sin reise som gir filmen en spesiell karakter. 

Legg også merke til den fiffige bruken av gammel Bollywood-musikk, og den frekke og fullstendig upassende bruken av den franske paradelåta ”Les Champs-Elysées”. 
Det er nesten som om Anderson & Co på mange områder tenker ”dette passer veldig dårlig inn – vi gjør det!” 

Sjarmerende annerledes 

Wes Anderson er en interessant regissør som åpenbart ikke trenger å føye seg etter kommersielle krefter når han lager film. 
”The Darjeeling Limited” er en sjarmerende annerledesfilm, som kanskje vil bli enda bedre ved andre eller tredje gangs påsyn. 

Men jeg tviler på om den vil leve et langt liv. 
Skal jeg være fryktelig ærlig, tror jeg det er rompa til Natalie Portman i forfilmen som vil huskes lengst. 
