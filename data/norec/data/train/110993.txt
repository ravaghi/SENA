Spillanmeldelse:«Warhammer 40.000: Dawn of War 2 - Retribution» 

(VG Nett) 
I krysningspunktet mellom rollespill og strategispill ligger det mye potensiale for gode hybrider. 
Det har «Warhammer 40.000: Dawn of War 2 - Retribution» fått med seg. 

Helt siden «Warcraft 3» hadde braksuksess med helte-enheter som var skikkelige rollespillfigurer snarere enn bare vanlige enheter på steroider, har slike helter nærmest blitt obligatorisk blant sanntids-strategispillene. 
«Warhammer 40.000: Dawn of War 2 - Retribution» går enda et skritt lenger, og blir stående med én fot i hver genre. 

Man kan bruke oppsamlede ressurser til å rekruttere diverse enheter, men både tradisjonell ressursinnsamling og basebygging glimrer med sitt fravær. 
Til gjengjeld glimrer heltene desto skarpere med sin tilstedeværelse. 
Hvor mange man har av dem, avhenger både av inviduelle valg og av hvilken rase man spiller som. 

De gode, gamle «Space Marines» kan by på opptil fire helter. 
Etterhvert som de når høyere nivåer, har hver av dem tre unike spesialiteter de kan fordype seg i. 
Våpen, rustning og diverse tilbehør kan enten finnes på de ulike slagmarkene eller velges som belønning. 

Ulike helter kan bruke ulikt utstyr, og hva man velger her har mye å si for hvilken rolle helten vil spille når det braker løs. 
For eksempel måtte jeg snu opp-ned på taktikken min etter at jeg hadde latt helten Diomedes få tre ferdighetspoeng innen «Offense», slik at han kunne bruke rakettkaster istedetfor sverd. 

I noen situasjoner gjorde Diomedes mindre skade enn før, ettersom nærkampshelter kan hugge ned fientlig infanteri i et vanvittig tempo, men i min taktiske slagplan ble det mer enn gjort opp for av utvidet rekkevidde og evnen til å sprenge panservogner. 

Space Marines er som antydet ikke den eneste fraksjonen som kan velges. 
«Warhammer 40.000: Dawn of War 2 - Retribution» kliner likegodt til med seks fullverdige kampanjer. 
Både «Tyrannids», «Orcs», «Eldars», «Chaos» og «Imperial Guard» er representert. 

Ettersom hver kampanje består av 16 romslige kart, høres det kanskje ut som en vanvittig mengde innhold, men dessverre dreier det seg i all hovedsak om små vrier på den samme kampanjen for alle fraksjonene. 

Dette betyr også at plottet må være vagt nok til å omfavne alt fra de parasittiske, insektsliknende tyrannidene og de grådige orkene, til de prinsippfaste og tapre space marines. 
Resultatet er ikke så verst, men hvis en dyp, tankevekkende historie står øverst på ønskelisten, så er neppe «Warhammer 40.000: Dawn of War 2 - Retribution» rett kjøp. 

Det du derimot kan kjøpe «Warhammer 40.000: Dawn of War 2 - Retribution» for, er solide og varierte oppdrag, flettet sammen av et velfungerende oversiktskart. 
Det er i sistnevnte man fordeler heltenes ferdighetspoeng, skifter utstyret deres og velger hvilket oppdrag man skal gi seg i kast med neste gang. 

Alt-i-alt er det ikke så fryktelig mye å kritisere ved «Warhammer 40.000: Dawn of War 2 - Retribution». 
Kanskje tar spillet litt for lett på strategielementene når alt som lukter av basebygging er fjernet, og kanskje kunne oversiktskartet ha åpnet for litt mer storstrategi. 
Men med sitt store fokus på heltene og med god taktisk dypde, så blir dette allikevel bra. 

Skal man være kategorisk så er kanskje «Warhammer 40.000: Dawn of War 2 - Retribution» et strategispill, men den rause bruken av rollespillelementer gjør at jeg er fristet til å kalle det en hybrid. 
En vellykket og underholdene hybrid. 

WARHAMMER 40.000: DAWN OF WAR 2 - RETRIBUTION Plattform: 
PC Genre: 
Strategispill Alder: 16 Utvikler: 
Relic Entertainment 
Utgiver: 
THQ 
Mer info 
