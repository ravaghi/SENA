På eventyr med Tintin:Enhjørningens hemmelighet 

Actioneventyr med mesterlig fortellerglede! 

Jeg har alltid vært klar over Tintins eksistens i populærkulturen, men har aldri lest en eneste av Hergés historier. 

Hvilken fantastisk introduksjon det da er å oppleve Tintin i regi av Steven Spielberg! 
Dette er et feiende flott actioneventyr som oser av mesterlig fortellerglede! 

Kombinert med vanvittig god kvalitet på animasjon og grafikk, er dette en super familiefilm! 

Et uvanlig radarpar 

Den unge reporteren Tintin snubler over en modell av det legendariske skipet Enhjørningen. 
Flere er svært interesserte i modellen, for det skjuler nemlig et spor etter en tapt skatt. 

Tintin kidnappes av skurken Zacharine, som har overtatt kommandoen på kaptein Haddocks skip. 

Tintin og Haddock blir et uvanlig radarpar, som må overvinne en rekke utfordringer i det som siden skjer. 

Gutteaktig sjarme 

De morsomme fortekstene gir oss en kjapp innføring i Tintins univers, slik at både figuren og verden han beveger seg i allerede er satt når ”directed by Steven Spielberg” har glitret over lerretet. 

Dette er en fargerik verden der farer truer rundt hvert hjørne, men stemningen er likevel lys og lett. 

Tintin er som en krysning av Indiana Jones og Hardy-guttene, med stort ungdommelig mot, en gutteaktig sjarme og en egen evne til å rote seg inn i spennende farligheter. 

Et øye for detaljer 

Denne historien setter farten opp etter de første ti minuttene, og mister den aldri igjen. 

Figurene er i konstant bevegelse, og møter stadig nye hindre som må forseres. 
Vi befinner oss bokstavelig talt både til lands, til vanns og i luften. 

Steven Spielberg loser oss gjennom kaoset med stil, eleganse og et godt øye for detaljer. 
Legg for eksempel merke til hvor smart filmen tipper hatten til Hergés tegneserier i en tidlig scene. 

Digitale kvantesprang 

Filmen er skapt ved hjelp av motion capture, og det er tydelig at teknologien har gjort kvantesprang de siste årene. 

Figurene er levendegjort på en imponerende måte, med et utseende som er helt i Hergés ånd. 
Tidligere var det spesielt vanskelig å få til troverdige øyne. 

Det er et tilbakelagt stadium nå. 
De digitale øynene i denne filmen er de beste jeg har sett til nå. 

Storartet underholdning 

På eventyr med Tintin: 
Enhjørningens hemmelighet er en herlig eventyrstund for både store og små. 

Volden er kanskje litt i hardeste laget for de aller minste, og det er kanskje vanskelig å investere de helt store følelsene for figurene, men dette er likevel storartet underholdning! 

Vil ha flere oppfølgere 

Peter Jackson, som er en av produsentene her, skal regissere den neste Tintin-filmen, hvis den får grønt lys. 
Den bare MÅ få det. 

Jeg håper det kommer enda flere oppfølgere. 
Om de makter å holde kvalitetsnivået til denne filmen, har vi mange flotte opplevelser i vente! 

Filmen er utmerket dubbet til norsk med Erik Solbakken, Kåre Conradi og Paul Ottar Haga i de viktigste rollene. 
I den engelske versjonen hører du Jamie Bell, Daniel Craig og Andy Serkis. 
Du kan også velge mellom å se filmen i 2D og 3D. 
