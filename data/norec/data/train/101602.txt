Overveldende kaos
Er det en ting Maya er flink til, er det å overvelde sansene med kaos. 

M.I.A. på Hovedscenen, Hove Publikum: ca. 8000 Aktuelt album: 
«Matangi» 

I anledning av kveldens siste konsert på Hoves hovedscene, trasker M.I.A. inn gullkledd som om hun var avkommet til Slick Rick og en tilfeldig hindugudinne. 
Takten hun hopper til er det elektrifiserende baile-funk-monsteret «Bucky Done Gun» - en av dette århundrets heiteste klubblåter. 

Pangstart 

Maya Arulpragasam har lenge vært toppkandidat for min personlige «Verdens tøffeste dame»-pris. 
En fandenivoldsk rockestjerne med et autentisk militant image som utfordrer populærmusikkens konvensjoner. 

Dekoret som ligner på massive snøflak lyser plutselig opp i jallafarger tatt rett ut av en indisk bryllupsvideo fra åttitallet. 
Lavbudsjetts Bollywood-kitch synkronisert med tungt orkestrert ulyd i form av «Bird Flu» og en hard variant av «Sunshowers». 
Glem steking. 
Maya tandoori-griller Hovepublikummet fram til hun demper stemningen med en cover av The Partysquads «Lighterman», et stykke heftig sing-along reggae. 

Hennes slagkraft er kanskje ikke det den en gang var, men det er fascinerende at en småbarnsmor som pusher førti fortsatt prøver å bevare det politiske iveret til en nyradikal tenåring. 
Med slagord som «hashtag Snowden, hashtag Assange, hashtag Freedom» holder hun liv i sitt «midtfinger til systemet»-ideal. 

Til tider skulle man ønske det var mer system i kaoset 

Det blir klikktilstander til hard trap, maskingevær-funk og intense farger fra scenen, men M.I.A. dabber midtveis av. 
Fokuset glipper med halvhjertede versjoner av egentlig fantastiske «Bamboo Banga» og en utstrakt utgave av «Boys» - hvor hun inviterer nærmere 30 jenter opp på scenen til særdeles rotete effekt. 

Blåste hun av for mye av kruttet sitt i konsertens første halvdel? 
Mye tyder på det, fram til det siste trekløveret av «Double Bubble Trouble», «Paper Planes» og en kanskje litt sur «Bad Girls» gir en begripelig avslutning på hennes 45-minutter lange sansebombardement. 
