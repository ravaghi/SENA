Famlende forsmak
Mens vi venter på det vanskelige oppfølgeralbumet kommer en EP med skissepregede låter som bærer preg av at veien videre virker uklar. 

Om et par måneder slippes et nytt album fra Nico & Vinz. 
Ventetiden demmes opp med denne femspors EPen, som fremstår som en presentasjon av mulige musikalske valg fremover for duoen - men koden knekkes neppe på dette nye materialet. 
For hva gjør man når man har fått sitt definitive singelgjennombrudd i USA? 
Allerede begynner det så smått å hviskes om one-hit-wonder-stempelet. 
Taylor Swift inviterer dem på scenen, men vil spille 2014-gjennombruddet "Am I Wrong?", ikke den nye singelen "That's How You Know" (som også runder av denne EPen). 
Tid er mangelvare når verdenserobring er innen rekkevidde, men man må huske på å bevare x-faktoren underveis. 

Det starter i saktmodig elektropop med "tropiske" midiriff i "Lay A Little Closer" og "Our Love". 
Begge produsert småpent, men samtidig voldsomt trygt og med putesydde avstander til alle komfortsonegrenser. 
I utgangspunktet er det ok å følge den formelen man ble kjent med, men disse føles uspontane, humorløse og påtatte - på mange måter antitesene til "Am 
I Wrong" og den smittende energien som gjorde dem til live- og radiofavoritter i starten av Envy-perioden. 

Mer interessant er det å høre dem i helt nedstrippede utgaver. 
"Not For Nothing" viser frem stemmene og artisteriet de besitter, og "Praying To A God" er passe kompleks og lekent nok produsert til at det blir EPens beste i all sin lunhet. 

Cornerstone rundes av med "That's How You Know" - allerede en stor hit og dermed uten wow-effekt i denne sammenhengen, men er et etablert punktum på en femspors som famler litt i blinde. 
Det kan virke som om merkevaren Nico & Vinz kan stå i fare for å bli det amerikaniserte produktet Nico & Vinz, en skjebne som knyttes opp mot hul, kjønnsløs hitjageri og noe jeg virkelig ikke unner en av de mest positive norske eksportvarene de siste tiår. 
Hemmeligheten bak suksessen ligger delvis i deres ydmykhet og entusiasme over å ha kommet dit de er - vi får håpe at den kommende andreplaten kan vise frem mer av den delen av dem. 
Vel viser Cornerstone frem nyere sider, men ikke nødvendigvis deres beste. 
