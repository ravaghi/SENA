Jegerne- Falske spor 

God oppfølger av bedre thriller. 

Jegerne fra 1996 var en tett og spennende thriller fra de svenske skoger. 

Oppfølgeren er kanskje ikke like god, men likevel velgjort og velspilt, og med Rolf Lassgård og Peter Stormare som selvfølgelige midtpunkter. 

Filmen lider av det faktum at løsningen på mysteriet er særdeles forutsigbart, men regissør Kjell Sundvall har likevel greid å skape en god nerve i dramatikken. 

Ung kvinne forsvinner 

Politietterforsker Erik Bäckström blir sendt fra Stockholm til hjemtraktene i nord-Sverige, der en kvinne har forsvunnet. 

Han blir velvillig mottatt av den lokale politimannen Torsten (Peter Stormare), som er stefar til Bäckströms egen nevø. 

Bäckström skjønner snart at Torsten ikke er like populær overalt i lokalmiljøet, og at saken kan ha forgreninger av personlig art. 

Avmålt vs utagerende 

Lassgård er ulastelig som den stille, store, bamsete politimannen. 
Man kan argumentere for at avstanden til hans andre store politifigur, Kurt Wallander, er forholdsvis liten. 

Men jeg liker Lassgårds nesten minimalistiske spillestil, der selv store følelsesutbrudd er avmålte. 

Peter Stormare er mer utagerende foran kamera, og gjør nesten som forventet mer av seg. 
De to ringrevene står dermed som gode kontraster til hverandre. 

Sterke motivasjoner 

Det plager meg at Björn Carlström og Stefan Thunbergs manus ikke makter å skjule sammenhengen særlig lenge. 

Du får ingen aha-opplevelser eller hakeslepp av utviklingen. 
Men dramatikken er så absolutt tilstede i skildringen av vanskelige familierelasjoner. 

Hos flere av figurene er blodsbånd sterke motivasjoner til handlinger som blir begått. 
Spørsmålet er hvor langt man er villig til å gå for familiens skyld? 

Lokalt forankret 

Regissør Kjell Sundvall er en av Nordens mest habile på denne typen spenningsfilmer, som Den siste kontrakten, Hotet, Ulvenatten og den originale Jegerne. 

Jegerne – Falske spor er nok en fin thriller, godt forankret i lokalt miljø, med solide skuespillerprestasjoner. 

Et enda bedre manus hadde vært å foretrekke, men filmen har kvaliteter som jeg setter pris på. 
