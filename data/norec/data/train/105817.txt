Spillanmeldelse:«Dead to Rights: Retribution» 

«Dead to Rights»-serien tramper videre med sin blodige fane som proklamerer at man må knuse noen egg for å lage omelett. 

Og det er virkelig mye knusing i dette spillet. 
Av armer, ben, hodeskaller og ryggrader, fortrinnsvis. 

Politimannen Jack Slate - en salig blanding av Chris Redfield fra «Resident Evil 5», Max Payne og Steven Seagal - behandler ikke akkurat kriminelle med votter. 
Han har til og med et beist av en hund, Shadow, som er trent opp til å drepe. 

Sekvensene hvor du styrer Shadow er også spillets høydepunkt. 
Faktisk kunne det ha vært kult med enda større fokus på Shadow, kanskje gjennom et helt spill. 

Resten av spillet er en eksplosiv blanding av brutale slåsskamper, bråkete «shoot-outs» og en klam, film noir-inspirert historie (du får blant annet en av spillhistoriens mest pinlige dødsscener). 

Det er temmelig generisk og forglemmelig dette her, en svært kompentent innpakning rent teknisk til tross. 
Men et meget engasjerende kampsystem får spillet til å såvidt krype opp på godkjent. 
