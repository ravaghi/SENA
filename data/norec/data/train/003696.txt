Fair Game
Velspilt drama om Bush-snusk. 

Den som er ute etter mer snusk fra Bush-administrasjonens maktspill, vil finne mye interessant i Doug Limans film Fair Game. 

Det har blitt et spennende drama basert på virkelige hendelser, og gir et skremmende bilde på hvordan et ektepar ble brikker i et høyt politisk spill. 

Dette har Liman greid å lage en god film av. 

Avslørt som agent 

Valerie Plame (Naomi Watts) er CIA-agent. 

Hennes ektemann, tidligere diplomat og ambassadør Joe Wilson (Sean Penn), skriver et innlegg i New York Times, der han påstår at Bush-administrasjonen bruker falsk informasjon for å rettferdiggjøre invasjonen av Irak. 

Plutselig lekkes det til pressen at Plame er CIA-agent, noe som kan få alvorlige konsekvenser. 
Hvem står bak avsløringen, og hvorfor? 

Brutalt ærlig 

Svaret på disse spørsmålene kan sikkert diskuteres. 
Filmen har sin versjon. 

Den skildrer hvordan avsløringen kastet Plame og Wilson ut i en krise, både på det personlige og profesjonelle plan. 

Naomi Watts og Sean Penn spiller godt som hardt pressede mennesker, og filmen er brutalt ærlig om hvordan dette bragte dem til randen av samlivsbrudd. 

Sjelden kjedelig 

Dette kan kanskje høres ut som en noe tørr film, og det kan av og til bli mye prat, men regissør Doug Liman (Hvem var Jason Bourne?) spriter opp historien med energisk fortellerteknikk. 

Det er sjelden kjedelig, selv om det blir mange personer og detaljer å forholde seg til. 
Kjernen er hva omstendighetene gjør med Plame og Wilson, og jeg føler dette er et riktig fokus. 

Jeg liker også hvordan Watts spiller Valerie Plame. 
Hun er ingen CIA-helt, a la Jason Bourne, men en vanlig arbeider i en uvanlig jobb. 

Et dårlig lys 

Jeg blir ikke akkurat sjokkert av historien i Fair Game. 
Jeg lar meg ikke lenger forundre over maktelitens hensynsløse metoder. 

Filmen setter den siste Bush-administrasjonen i et særdeles dårlig lys, mens Plame og Wilson fremstår som allemannshelter. 
De har skrevet hver sin bok om dramaet, og filmen er basert på begge. 

De får altså fortalt sin historie her, så får vi se om Dick Cheney, Karl Rove og Scooter Libby er interesserte i å fortelle sine versjoner! 
