Plateanmeldelse:Katzenjammer - «Rockland» 

Ut av kaosland. 

Man kan si mye vakkert om Kåre Vestrheim, men å produsere Katzenjammer har han aldri mestret. 
Den utfordrende tørre galskapen og bassbalalaika-kaoset har konsekvent fått for mye klang og for lite støv. 

Like fullt solgte bandet 200.000 album i forrige runde (mesteparten i Tyskland), noe som har gitt damene råd til å hyre meritterte Victor Van Vugt (forenklet CV: Nick Caves «Where The Wild Roses Grow». 
Se ellers internett). 

Australieren har gjort dem lettere, mer bluegrasskorrekte og definitivt mer solskinnspop-snedige. 
Og pyntet inn små nerdefinter som PJ Harvey-tyveriet mot slutten av «Flash In The Dark». 

Kombinasjonen av friske, eksterne tanker i form av Vugt, og det faktum at hele kvartetten nå bidrar som låtskrivere, har dessuten flyttet Katzenjammer nærmere sine liveegenskaper. 
Til tider vidunderlig bra, som når Odd Nordstoga gir komponisthjelp. 
Selv om det fremdeles varierer fra det Tilly And The Wall-finskranglete til det fullstendig dustete. 
Og rocken i tittelen er sporløst borte. 

BESTE LÅT: 
«Curvaceous Needs» 
