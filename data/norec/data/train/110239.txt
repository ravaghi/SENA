Nårje»:Selvpisking med snert 

Otto Jespersen er tilbake med brodd, drøyere enn på lenge. 

TV-premiere: 
«Nårje». 
TV 2. Torsdager 22.40. 

I «Nårje» har han funnet tilbake den politiske snerten, og boltrer seg i nasjonal selvpisking sammen med landets for tiden morsomste kvinne og mann. 

Henriette Steenstrup og John F. Brungot tar klisjeen «å by på seg selv» til helt nye høyder - og har en komisk timing som formelig roper «eget TV-show». 
Dessuten dekker de over manusblødmer elegant. 

For alt er ikke like snertent og slagferdig i «Nårje». 
Serien er laget som et svensk statsprodusert opplysningsprogram om hvordan Nordens fattiglemmer kjempet seg ut av dansk og svensk union, og tysk okkupasjon før de ble kaksete eksentrikere da oljen ble oppdaget. 

Nivået er skyhøyt ut fra startgropen. 
Det raljeres over norske arbeidsliv-klassikere som «femminuttern», lett gjenkjennelig! 
Og når nyansatte Anne Lise slår knockout på guttepraten og forteller kollegene at hun «ikke har vært så gåen i blåsa siden russetiden» lo jeg så høyt i kontorlandskapet at kolleger snudde seg og strømmet til skjermen. 
Også på selve kvinnedagen da, briljant! 

Sauebonden som krever erstatning for ulvens herjinger for absolutt alt som har gått galt på gården treffer en stund, men poenget tværes ut. 

Stavanger-kjekkasen Tore som skal gjøre tre psykisk utviklingshemmede til de nye Kaizers treffer ikke helt planken, men Brungots breiale tolkning lokker frem latteren likevel. 
Best er gjengen når de pirker bort i overdreven misforstått politisk korrekthet (ikke tilby en farget mann svart kaffe!) og norsk kravmentalitet (får man ikke kjønnsoperasjon dekket av NAV, går det an å be om fitte - i hvert fall hvis du kjenner Jan Bøhler!). 

En del hakk plumpere blir det når vi får være med i Abildsø Fetishforening, da tar kostymene over showet i for stor grad. 
«Lite av varje altså» - og det blir interessant å se hvordan ytterpunktene kombineres i resten av serien. 
Denne humortrioen gjør slett ikke skam på gamlelandet så langt! 

ØYSTEIN DAVID JOHANSEN 

Anmeldelsen er basert på første og fjerde episode. 
