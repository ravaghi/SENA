Fast & Furious 7
Et monster av en actionfilm! 

Den sjuende Fast & Furious-filmen tømmer et tonn smørdynket popcorn i fanget ditt, og underholder hemningsløst som om morgendagen aldri kommer! 

Handlingen er selvsagt tynn, tøvete og såpeglatt. 
Det er som forventet. 
Actionsekvensene er eksplosive, overdrevne og lattervekkende. 
Det er også som forventet. 

Fast & Furious 7 er en skamløs actionorgie, med flere muskler og hestekrefter per filmrute enn de fleste kan levere i en hel film. 

Men at dette er Paul Walkers aller siste film, er årsaken til at den rører mer enn den normalt ville ha gjort. 

Mann på hevntokt 

Det er vel ingen som tror at handlingen skulle aspirere til en Oscar-pris. 
Men den fungerer til 2 timer og 20 minutter med hjernedød action. 

Furious-gjengen (Vin Diesel, Paul Walker, Michelle Rodriguez, Tyrese Gibson og Ludacris) må ut av sin rolige tilværelse når Deckard Shaw (Jason Statham) starter et hevntokt. 

For å finne ham før han finner dem, må de frigjøre en fange fra terroristen Jakande (Djimon Hounsou). 

Vedkommende er nemlig en hacker som er den eneste som kan igangsette et nytt overvåkningssystem, som vil gjøre Furious-gjengen i stand til å finne Shaw. 

Regissør James Wan har skapt et monster av en actionfilm, der den indre logikken er farlig inkonsekvent, i blant med hylende urealistiske handlinger og situasjoner, men det spiller ingen som helst rolle i en film som dette. 

Her handler det om mest mulig fart og smell, og det leveres i bøtter og spann. 

Blant høydepunktene kan jeg nevne en svimlende biljakt i Aserbajdsjan, en høytsvevende flukt fra en skyskraper i Abu Dhabi og et oppgjør i Los Angeles som tilsynelatende legger halve byen i grus. 

Massiv bildestruksjon 

Fast & Furious 7 kan plukkes i filler om man vil, men det er fånyttes. 
Vil du se Jason Statham og Dwayne Johnson i ekstrem nevekamp? 
Vær så god. 

Vil du se massiv bildestruksjon i 150 km/t? 
Vær så god. 
Vil du se dronekrig i amerikanske gater? 
Vær så god. 

Dessuten er det veldig kult å se selveste Kurt Russell i rollen som Mr. Nobody, en hemmelighetsfull myndighetsfigur som hjelper Furious-gjengen i kampen mot Shaw. 

Paul Walker døde i november 2013, før innspillingen var ferdig. 
Hvordan det har påvirket filmen, er vanskelig å se. 
Han forsvinner litt ut av handlingen i visse sekvenser, mens han skal være digitalt satt inn i andre scener. 

Her må effektfolka ha gjort en svært god jobb, for bortsett fra ett tilfelle, var det umulig for meg å se hva som var ekte og hva som var effekter. 

Det jeg kan si, uten å spolere noe, er at rollefiguren hans får en verdig avslutning i Fast & Furious 7. 

Fansen kommer til å felle en tåre eller to, samtidig som de kommer til å få ståpels av heftig action med barske biler, tøffe damer og typer med testosteronoverdose. 
