Gurls leverer et overbevisende musikalsk friminutt
Dette er Gurls alene om, og du verden hvor det svinger. 

Trioen Gurls strutter av selvtillit, lekenhet og humørfullt musikalsk entusiasme. 
Musikalsk mesker de seg skamløst og uhøytidelig og serverer et fascinerende, sjangerlekent heksebrygg. 

Smaksingrediensene er mange, musikken er enkel og direkte, men også intrikat. 
De kaller det selv et musikalsk friminutt. 
De vil bare ha det moro, og det er direkte smittende. 

Vennskapets gleder 

På utsøkt vis utfyller de hverandre på alle plan. 
Vennskap gir trygghet, erfaring gir kreative muligheter, mens kunnskap gjør valgmulighetene nærmest grenseløse. 
Det hele oppleves som spontant, men Gurls har kontroll på hver detalj. 

Trioens spinkle instrumentering, kun med saksofon, bass, perkusjon og vokal, gjør det hele overmåte gjennomsiktig. 
Dermed blottstilles også det lett parodiske ved prosjektet, dets sjarmerende tull, kjønnsrollespillet og det motsetningsfulle ved å blande ting så skamløst. 
Dette er alvor, men på en svært avvæpnende og sjarmerende måte. 
Sangene er konfronterende. 

Men – det er et herlig men! 
Skal vi si de gir oss en slags inkluderende invitt med en nesestyver. 
Gutta har noe å bryne seg på her – Run Boy, Run. 
Albumtittelen passer perfekt – alle blir gjort narr av uten at noen bør føle seg støtt. 

Fordel jazzen 

Det du hører, er faktisk det de gjorde i studio. 
Ingen pålegg i etterkant. 
Det krever sin musiker, og der kommer jazzbakgrunnen inn. 
Fra første saksofontone i den drivende åpningssangen «Worried bout ya» har de grepet på deg. 
Rytmisk og lekent på samme tid. 

Så demper de ned med nydelige «Oui». 
Det er mye soul i Taalahs vokal der hun kjæler med sangen. 
Så er det «Dis boy». 
Bass og vokal. 
Gruppen har karisma. 
Humoristiske og direkte «Syngedame» er eneste norskspråklige låt. 
Uimotståelige «Pork shop lover» er låten som startet hele prosjektet. 
Da gjenstår å nevne den såre balladen «The boy who came to town» og rytmisk besnærende «Without you». 

Spennet i repertoaret viser Hanna Paulsbergs brede kontroll over låtskriverfaget. 
Og med de to venninnene blir dette en drømmegruppe. 

Aktivt trekløver 

Gurls består av tre av landets mest ettertraktede musikere, saksofonisten Hanna Paulsberg, vokalisten Rohey Taalah og bassisten Ellen Andrea Wang. 
Førstnevnte har skrevet all musikk og tekst. 

Snakker vi jazz, dukker ofte disse tre opp i en eller annen sammenheng. 
Av egne prosjekter står Paulsbergs Concept, Wang med Pixel, og Rohey Taalah med gruppen Rohey, frem som deres hjertebarn. 

Gruppen er en forfriskende vital og original tilvekst til den norske musikkscenen. 
Måtte det bli mer enn et friminutt som trekløveret har indikert. 
Til det er dette for bra til å være et engangsforetak. 
