Tåler ikke dagslys
Waiting for daylight. 
(Universal) 

På coveret vasser de ut i grumsete vann. 
Inne i CD-omslaget er de avbildet med skitt og gjørme i ansiktet. 
Tenk om a1 kunne vært tøffere og mer utforskende. 
Prøve noe nytt. 
Nei da, vi får akkurat som forventet, og det låter ikke fristende. 
Vi snakker om dvask og tidvis svulstig og intetsigende, strømlinjeformet pop. 
De tre voksne artistene i a1 våger aldri å ta steget ut av boybandstilen som er heftet ved dem. 
Det er skuffende. 
Men det er ikke sikkert de kan bedre. 

A1 er en trio nå. 
Christian Ingebrigtsen er selvsagt med, og de bruker norske produsenter og musikere. 
Basen er med andre ord Norge. 
Deres låt fra Melodi Grand Prix, «Don't wanna lose you again» er selvsagt med. 
Den er faktisk en av de beste låtene her. 
Det forteller det meste. 
Innholdet på «Waiting for daylight» er svakt uansett hvilken tid på døgnet det er. 
