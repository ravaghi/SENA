Pogo Pops:«Where The Action Is» 

(Rec90 / Musikkoperatørene) 

Ah, du skjønne pop-musikk ... 

Finnes det Spellemann-heder for lang og kvalitativ tro tjeneste innen kunsten å snekre pop-karameller? 
Frank Hammersland er i så fall en verdig vinner. 
Han slutter aldri å lage godlynte pop-låter som tar Beatles-veien inn øregangene og gjør deg glad, enten det er solo, med Popium eller med Pogo Pops. 
Selv om produsent Hans Petter Gundersen har skrudd til gitarlyden et hakk hvassere og gitt platen et rått og veldig direkte (og kledelig) uttrykk, forsvinner aldri den ekstremt melodiøse nerven som Hammersland alltid er så god på. 
Og nå sitter også balladene - «Summer Out Of Bound» er den beste Richard Hawley-låten på en del år! 
Men hvorfor stoppe opplaget av denne platen på 777? 
Det er nesten så man fristes til å oppfordre minst ytterligere 7777 til å laste ned platen gratis når opplaget er borte ... 

ANBEFALTE KJØP: 
«Restarted And Restored», «Going For The Rainbow», «Something To Remember», «Summer Out Of Bound» og «Right Train, Wrong Track» 
