Jeg fant en McDowell!
Andie MacDowell kom for alvor inn i filmflinkingers myrfuktige drømmer med Steven Soderberghs «Sex, lies and videotape» i 1985, og som 52-åring holder hun framleis høy blondekant og spiller seksuelt korrupt statsadvokat i en hel serie TV-filmer. 

«The front» kommer ikke akkurat til å forårsake køer utenfor Elkjøp, men det er interessant å se igjen fortidas spreke ikoner i forseggjorte nye innfatninger. 
McDowell kler av seg på damedoen og kikker på seg sjøl i speilet med den stolte minen til en vellykka skulptør. 

I rollen som statsadvokat virker Andie litt Palin-aktig med sine glatte resonnementer og sleipe silkefascisme. 
Handlingen traver litt treigt, men den handler om en gåtefull oppdatering av Boston-kveleren. 
Jeg skjønte aldri hvorfor hvem myrda hva og når, men det kan ha med at jeg står tidlig opp og bare har oksygenfattige hjerneceller når kvelden kommer. 
Den egentlige hovedrollen har Daniel Sunjata, som spiller etterforsker iført en hvit genser som Jan Thomas kunne ha abonnert på. 
Den skumleste skikkelsen i filmen er en spurvekvikk guttunge i den usikre 15-25 års alderen. 
Han blir spilt av Dane DeHaan og utfordrer sannsynligheten på samme måte som Leonardo DiCaprio når han tar på seg hatt. 
