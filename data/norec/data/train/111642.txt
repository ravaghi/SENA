Backstreet Boys - «This Is Us»
Bluferdige bakgategutter 

New Kids On The Blocks pornografiske «comeback»-vits fra i fjor, «The Block», viste med grufull tydelighet hvor galt det kan gå når «boyz» skal bli «II men», og «boyband» må bli voksne. 
Da går det langt, langt bedre med Backstreet Boys. 

Etter dagens standard må denne samlingen med lett R&B-pop sies å være direkte bluferdig. 
De er jo i overveiende grad sørstatsgutter, disse menneskene, så det er ikke bare produsentene - Max Martin, Soulshock, Printz Board, Redbone, en haug andre - som takkes i omslaget, for å si det slik. 
Også Gud må tilsynelatende holdes personlig ansvarlig for hvordan «This Is Us» låter, og tekstene er da også hovedsakelig beskjedent romantiske, veloppdragne. 

Resultatet er en vellykket oppdatering av gruppens «klassiske» harmoniserende dansepop, seg selv lik på en tiltalene måte. 
Til og med «autotune»-effekten holdes strengt i sjakk. 
Om det blir hits av dette i 2009, over 10 år etter glansdagene? 
Tja, hva vet jeg. 
Hva sier dere, jenter? 

ANBEFALTE KJØP: 
«Straight Through My Heart» «Bigger», «She's A Dream» 

MORTEN STÅLE NILSEN 
