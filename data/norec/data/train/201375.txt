FIFA 2003
Elsket og hatet, men alltid tidsnok i butikkene. 
Det er november, er da er tiden inne for et nytt FIFA-spill. 
Heldigvis er spillet bedre enn noensinne. 

EA Sports FIFA-serie er på mange måter ganske kontroversiell blant fotballfansen. 
Det er dette spillet som konsekvent topper salgslistene, ikke minst takket være EAs enorme markedsføringsbudsjett, samtidig som kvaliteten har vært varierende. 
Presentasjonen har alltid vært imponerende, mens selve realismen har vært mer problematisk. 

LES OGSÅ: 

I denne utgaven har utviklerne nok en gang prøvd å gjøre noe med spillbarheten, og har laget en helt ny motor som skal øke realismen. 

Alt er på plass 

Takket være den offisielle FIFA-lisensen er selvsagt alle spillernavnene, lagene og sponsorene på plass. 
Du kan velge blant de fleste landene som finnes på FIFA-rankingen, samt mange ligaer i de individuelle landene. 
Selvsagt er også den norske tippeligaen med, så alle Odd-tilhengere som har lyst å hevne tapet mot Vålerenga har sjansen til akkurat det. 
Spillerne er ganske nøyaktige kopier av de levende originalene, komplett med sponsor-reklamene på draktene. 
Matchene foregår på 16 virkelige stadioner, blant annet velkjente arenaer som Old Trafford. 

Det er en god del valgmuligheter du må bestemme deg for før du begynner, og det mest interessante moduset er nok Club Championship, der du følger ett bestemt lagt gjennom et helt mesterskap. 
Når du starter et nytt spill får du valget mellom Arcade- eller Simulation-modus, og det er definitivt simulasjonen som inneholder de fleste nyhetene. 
I tillegg har du fire vanskelighetsgrader å velge mellom. 

Spillbarhet 

Som nevnt har det blitt gjort en god del endringer med hensyn til hvordan selve spillet foregår. 
Det er tross alt der spillets hjerte ligger  ikke i hvor mange lag du kan velge mellom. 

Det kanskje mest hyggelige er hvordan ballen behandles i FIFA 2003. 
Den er nemlig ikke lenger limt fast til spillernes føtter, men oppfører seg mye mer realistisk. 
I og med at du plutselig kan miste ballen blir spillet mindre forutsigbart  noe som er en bra ting. 
Måten frispark utføres på er også blitt forandret, og det er nå enklere å bestemme hvilken vei ballen skal gå. 

Det er lagt mer vekt på pasninger, og der er ikke lenger så enkelt å løpe tvers gjennom motstandernes forsvar alene og score et mål. 
Den kunstige intelligensen er blitt forbedret, forsvaret arbeider mer samlet og dine lagkamerater reagerer raskere 
 dette gjør at du må spille mer strategisk og tenke på laget som en helhet. 

Spillet er likevel ikke perfekt, og flere ganger så vi både med- og motspillere oppføre seg ytterst merkelig og nesten ikke reagere på ting vi gjorde. 
Men alt i alt er spillbarheten bedre og mer underholdende enn i tidligere FIFA-spill. 

Topp presentasjon 

Som vanlig er FIFA 2003 svært gjennomført teknisk. 
Grafikken er flott, med animasjoner som er mer levende enn noensinne. 
Flere kjente spillere har fått nøyaktige kopier av sine ansikter på 3D-modellene og det ser svært så ekte ut. 
Feiringen etter et flott mål, irritasjonen over gult kort eller en tapt kamp er også nydelig gjengitt. 
Presentasjonen ligner som vanlig en TV-sending, med tilhørende kameravinkler, kommentarer og informasjon som er tilgjengelig på skjermen. 

Musikken er temmelig tidsriktig, med en hyggelig mikstur av club-låter. 

Bra, ikke best 

Vi hadde det gøy med FIFA 2003, faktisk mer gøy enn med de tidligere utgavene. 
Det er ikke verdens beste fotballspill på alle områder, da det fremdeles er mangler i spillmotoren. 
Likevel er det mye moro å ha, spesielt for de som er opphengt i å ha tilgang til alle navn og klubber. 
Et godt kjøpt er det. 
