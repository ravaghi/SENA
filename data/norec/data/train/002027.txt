Justin safer
Middelmådig stilskifte fra Bieber. 

Justin Bieber, eller rettere sagt megaapparatet rundt ham, er lure. 
En dag før hans gigantiske "hemmelige" konsert eksploderer på Operataket i Oslo, ble hans nyeste singel «Die In Your Arms» sluppet. 

Justin har tydelig skiftet stil – for det trente Bieber-øret, vel å merke. 
For alle hatere er nok også denne singelen bare et nytt stykke søppel. 
Men Justin har gått fra fengende uptempolåter preget av tunge elektroniske instrumenter til å gjøre det litt mer organisk, som på den mer modne forrigesingelen "Boyfriend"s kassegitarriff. 

Via den lander Justin denne gangen på en retrosoul-inspirert låt. 
Biebers tekster er sjelden mye å skryte av, og denne er like yndig og sukkerkledd som tidligere. 
Den nye stilen sikter imidlertid til de mer pubertale jentene og bærer preg av litt klein, temperert prating mellom slagene. 

"Die In Your Arms" lener seg på en så stabil musikkstil at det redder låta fra å feile helt. 
Selv om melodien er tam og beaten er hørt før, er den likevel så søt og koselig at den er umulig å slakte. 
Justin safer, men så handler jo det også om å berge seg i land, noe denne singelen gjør. 
Låta distraherer ikke og seiler med det inn på en likegyldig treer. 

Jeg kan sikkert slappe av med en Solo og en Snickers-is til "Die In Your Arms", men det blir med dét. 
