The Chemical Brothers:«Push The Button» 

(Virgin / EMI) 

Velkjent formel fra big beat-nostalgikere. 

Med «Come With Us» fra 2002 tok The Chemical Brothers steget tilbake til den tunge pumpende bigbeat'en de patenterte midt på nittitallet, og «Push The Button» er en videreføring av dette («Believe» - med sin naturlige overgang til platens beste spor, «Hold Tight London» - er så rave-retro at lysene begynner å blinke om du lukker øynene...). 

Og det må innrømmes; fremdeles ligger det en intens, suggererende energi i mange av Tom Rowlands og Ed Simons' repeterende rytmemønstre. 

Her blir dessuten mye av platen reddet av en særs hektende og nesten irriterende single, «Galvanize», som bygger på et riff fra marokkanske Najat Aatabu og har gjesteopptreden fra ræpperen Q-Tip. 
Låter som «The Big Jump» og «Come Inside» blir riktignok bare bakstreversk masende, men overraskende mye på denne platen - spesielt på første halvdel - er som skapt for å få frem nostalgitårene i øynene på den eldste techno-generasjonen - slett ikke verst! 
