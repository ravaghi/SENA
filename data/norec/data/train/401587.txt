«Skyscraper» er hjernedød, men morsom underholdning
Bedre enn fryktet. 

Skyscraper kan ikke beskyldes for å være smart. 
Dersom du greier å se gjennom fingrene med alt det dumme som skjer underveis, er den ganske underholdende. 

For hvis man absolutt skal bygge verdens høyeste – og garantert sikreste – høyhus, burde det ikke vært mulig at det går så galt som det gjør her. 
Det er forbausende lett for skurkene å ta kontroll over bygningen. 
Burde ikke glasset vært litt vanskeligere å knuse når du står i 220 etasje? 
På toppen av det hele løper helten imponerende nok rundt på en protese. 

Nei, kritiske spørsmål bør man ikke stille. 
Det blir bare surmagede innsigelser mot det som er en overraskende underholdende og effektivt fortalt actionfilm. 

Stor og sterk 

Will Sawyer (Dwayne Johnson) er tidligere FBI-agent og krigsveteran. 
Han mistet det ene benet i en mislykket redningsaksjon, men møtte sin store kjærlighet Sarah (Neve Campbell). 

Nå er han og familien i Hongkong for å gå gjennom sikkerheten på verdens høyeste bygning, bygget av Zhao Long Ji (Chin Han). 
Slemme skurker setter huset i brann, og Wills familie er fanget i flammene. 
Da må vår helt finne frem uante superkrefter for å redde familien. 

Dwayne Johnson er ikke verdens mest uttrykksfulle skuespiller, men det er ikke så farlig. 
Han er stor og sterk, og du vet at han kommer til å redde dagen. 
Det er også godt å se en av veteranene i asiatisk film, Chin Han, i en av de bærende rollene. 
Den alltid sjarmerende Neve Campbell gjør det beste ut av den lille rollen hun har. 

Se den på stort lerret 

Problemet med denne typen actionfilmer er at de aldri blir ordentlig spennende. 
Du vet at helten kommer til å redde det som reddes kan. 
Skal du ha en ordentlig spennende film om en skyskraper i brann, må du tilbake til The Towering Inferno fra 1974. 

Til tross for mangelen på spenning, finner Dwayne Johnson på så mange halsbrekkende og dumdristige påfunn at effektene alene er verdt det. 

Her er det bare å slå et slag for landets teknisk avanserte kinosaler. 
Å se denne i 3D i IMAX-kinoen på Storo er vel verdt pengene. 
Det enorme lerretet gir en ekstra innlevelse – og ikke minst følelsen av akutt høydeskrekk! 
Jeg ser ikke bort ifra at denne filmen har fått en bedre karakter enn fortjent på grunn av en imponerende kinosal. 
