Å leve med det
Regi: Wim Wenders 

Manus: 
Bjørn Olaf Johannessen 

Skuespillere: 
James Franco, Charlotte Gainsbourg, Marie-Josée Croze, Rachel McAdams 

Musikk: 
Alexandre Desplat 

Forfatteren Tomas (James Franco) opplever det som ikke skal skje: 
Han kjører på og dreper et lite barn. 
Og i årene som følger, setter tragedien sitt preg på livet hans. 
Først må han forholde seg til guttens sorgtyngede mor (Charlotte Gainsbourg), senere til den sinte, plagede broren. 
På samme tid blir Tomas endelig forløst fra skrivesperren han har slitt med. 

«Every Thing Will Be Fine» er skrevet av norske Bjørn Olaf Johannessen («Kampen for tilværelsen«) og regissert av den tyske veteranen Wim Wenders («Paris, Texas», «Lidenskapens vinger«). 
Ingen av dem skal beskyldes for å gi ved dørene. 
Handlingen gjør flere brå hopp og lar det være opp til seeren å fylle inn tomrommene. 
Tempoet er utstudert langsomt og fotografiet nesten fremmedgjørende vakkert. 
Og Wenders' bruk av 3D er ulik alle andre sin: 
Dybden i bildene holder oss liksom på avstand i stedet for å dra oss inn. 

Dette er det blitt en ujevn film av. 
I sekvenser er «Every Thing Will Be Fine» noe nær den sobre, humane skildringen av sorg og konsekvenser den tar mål av seg til å være. 
Men like ofte — ikke minst når James Franco finner seg enda et vindu å stirre tenksomt ut av - oppleves den bare stillestående og selvhøytidelig. 
