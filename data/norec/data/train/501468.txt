Monstermølje
Et psykedelisk blendverk som tar pusten fra deg 

Er du klar for en sonisk utblåsning av episke dimensjoner? 
Jason Buehler og Mark Shirazi fra Portland debuterer på Warp med albumet «Extra Wow», og de har tatt med seg masse ekstra wow til denne timelange monstermøljen. 
Ett lag av Nice Nice kan høres ut som de psykedeliske brødrene til FourTet, med glitrende synthlag og samplinger som er umulige å spore opp. 
Men på dette albumet er det lag på lag på lag, med vestkystrock, syre, punk, krautrock, elektronika, folktronika og glitch eksisterende over hverandre i et sett med låter som det er overveiende sannsynlig at er ment å oppleves sammenhengende. 

Låtene er stort sett dronende affærer som likevel er overraskende lettbeinte takket være et akustisk slagverk som jorder musikken. 
Feedbacken sitter svært løst på låter som «Make it Gold», mens åpneren «Set and Setting» er det nærmeste man kommer punk i denne sammenhengen. 
Det er vakkert og skjærende på samme tid, og er enda et blinkskudd for Warp. 

WALTER N. WEHUS 

Enig med vår anmelder? 
Si din mening. 
