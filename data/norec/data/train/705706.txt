Veien hjem via omveier
Det er aldri godt å si hva Pete Johansen vil komme med. 

Pete Johansen: 
"Home" (Sentralforlaget) 

Det kan være irsk folkemusikk, radiovennlig pop eller tung rock med skarpe kanter. 
Denne gangen er det ikke noe av dette, men biter han setter sammen til det han kaller progpop. 

Når han dyrker den mørke siden, er kanskje Mark Lanegan det nærmeste du kommer. 
I "Last train home" faller alle brikkene på plass. 
Johansen synger dystert og lar fela skape uro i bakgrunnen. 
Skal han en gang sette sammen et samlealbum, bør denne får plass. 

Åpningskuttet "Believe in love" havner også på plussiden og er kanskje platens radiofrieri. 
"Our love" starter som en myk ballade og får mer nerve etter hvert, mens han snakkesynger seg gjennom dystre "The big sleep". 
"Serious" er ikke noe lysere. 
Det er til gjengjeld "Am I losing my mind", en frisk låt med allsangpotensial og innslag av glamrock. 

Du må vente til kutt nummer sju før Johansen lar fela slippe til i front. 
Han kunne ha basert det meste av platen på den, men det er et smart trekk å holde tilbake. 
Dermed får "Acid mountian" lov å skinne i fred. 

"Friday morning" har en stille, men noe urovekkende åpning, før Johansen og noen tubalyder bringer den i retning folkerock. 
Hadde han vrengt mer på stemmen, ville det i tillegg luktet av Tom Waits. 

"Watching cars" er cowboymusikk på syre, en herlig drikkevise så god som noen annen. 
Det jeg derimot ikke kjøper, er voff-ene til slutt. 
Johansen trenger ikke å ha ironisk distanse til sin egen musikk. 
Det er slikt en ekstern produsent ville plukket vekk. 

Han har produsert platen selv, sammen Bjørn Erik Sørensen som også er medkomponist. 
De to spiller også alle instrumenter, bortsett fra trommene til Espen Noreger. 

Johansen runder av "Memories on parade". 
Han er ingen typisk crooner, men sangen er sterk nok i seg selv. 
Er det noe de ti kuttene virkelig understreker, er det Pete Johansens evner som låtskriver. 

Beste spor: 
"Last train home", "Am I losing my mind", "Watching cars", "Memories on parade". 
