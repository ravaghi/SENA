«Wind River» er en bunnsolid, moderne westernfilm
Ondt blod i scootersporet 

«Flaksen bor ikke her», sier Cory Lambert (Jeremy Renner) når han skal beskrive hjemstedet sitt. 
Han lever rett utenfor indianerreservatet Wind River i USA, et sted fylt med snø og stillhet. 
Lamberts ekskone tilhører den nordamerikanske urbefolkningen. 
Hennes slekt ble en gang i tiden tvangsbosatt i denne karrige ødemarken. 

Lamberts jobb er å jakte på rovdyr som har drept sauer og kyr. 
Da han en dag finner en død ungjente i snøen, blir han involvert i etterforskningen av det mistenkelige dødsfallet. 
Den ledes av en ung FBI-agent (Elizabeth Olsen). 

Et mesterverk i snø 

Wind River er ikke nyskapende i formen. 
Filmen løftes av flotte panoreringer av et snødekt fjellandskap, fartsfylt snøscooterkjøring, eksplosive actionscener, sitatvennlige replikker som avleveres med glimt i øyet og særdeles godt skuespill. 
Som i en klassisk westernfilm står kampen her mellom de gode og de onde. 

Taylor Sheridan har både skrevet og regissert filmen. 
47-åringen har de siste årene utmerket seg som manusforfatter av narkothrilleren Sicario (2015) og samtidswesternen Hell or High Water (2016). 
Sheridan ble Oscar-nominert for manuset til sistnevnte. 
Han bør også ha gode sjanser til å bli Oscar-nominert for Wind River, som han allerede har vunnet en regipris for i Cannes. 

Ville vesten lever 

I virkeligheten er Wind River navnet på et av USAs største indianerreservater, og samfunnskritikken ligger hele tiden og ulmer under filmens snødekte overflate. 

Reservatet beskrives som et sted der innbyggerne har lavere rettssikkerhet enn ellers i USA. 
I tillegg driver et selskap oljeutvinning her. 
På borefeltet gjelder egne lover for ferdsel og våpenbruk. 

Konflikten mellom urbefolkningen, oljeansatte og storsamfunnet eksploderer i det som må være en av filmårets beste og mest politisk poengterte scener. 
Det er som om ville vesten fremdeles lever. 

Furet, værbitt 

Nick Cave bidrar til lydsporet med dyster rock, slik han også gjorde i Hell or High Water. 
Som en kuriositet kan det nevnes at debutsingelen til Nick Cave and the Bad Seeds var en coverversjon av «In the Ghetto», som starter med den ikoniske setningen «As the snow flies». 

I filmen skildres Wind River som et forblåst sted der «foreldre aldri kan blunke». 
Mister de synet av barna sine et eneste øyeblikk, kan de være borte for alltid. 

Wind River er en særdeles vellykket, moderne westernfilm – der hester er byttet ut med snøscootere, og cowboyene og indianerne sammen kjemper for å beskytte sine barn mot nådeløse menn. 
