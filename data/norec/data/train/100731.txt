OVERRASKENDE lite overraskende
Regi: 
David Silverman. 
USA. 
Fra 7 år. 

STEMMER: 
Dan Castellaneta, Julie Kavner, Nancy Cartwright (Norske stemmer: 
Atle Antonsen, Jorunn Torsheim, Ida Lind) 

HANDLER OM: 
Homer Simpson forurenser Springfield-elven med etterlatenskapene til den nye kjælegrisen sin. 
Regjeringen, med president Arnold Schwarzenegger i spissen, bestemmer seg for å plassere byens befolkning i karantene, ved å bokstavelig talt legge et lokk over den. 
Bare familien 
Simpson klarer etter hvert å unnslippe. 
Men kan de redde hjembyen? 

DOM: 
Etter nesten 20 år med overveiende briljant moro, er vi jo blitt en smule bortskjemte. 
Og det var vel ikke å vente at skaperne, fremst blant dem Matt Groening, skulle benyttet anledningen til å fikle for mye med formatet. 
Likevel. 
Jeg hadde ikke forventet å gå ut av kinoen etter den første helaftens filmen om Springfields gule helter og tenke: 
«Var det alt?». 
Men slik er det blitt. 
Litt, i hvert fall. 

«The Simpsons Movie» er nemlig hverken mer eller mindre enn en halvannen time lang «episode» av det som høyst sannsynligvis er TV-historiens morsomste TV-serie, bittelite grann justert for det store lerretet. 
Tegningen og fargene føles hakket skarpere enn på den lille skjermen, men grunnleggende sett er dette animasjon av nokså rudimentært slag - milevis unna (og under) det vi vanligvis blir servert på kino fra Disney, Pixar og DreamWorks-fabrikkene. 

Du kan forvente deg en vits sånn cirka hvert femtende sekund, akkurat som i TV-serien, men de visuelle, «blunk-og-gå-glipp-av-dem»-øyeblikkene, føles faktisk færre her enn i miniformatet. 
En over middels god episode på TV kan dessuten skilte med vel så mye lun satire som denne «storebroren» - ryktene om at Homer med familie her skulle ta et bitende oppgjør med selveste Gud, kan trygt sies å ha vært sterkt overdrevne. 
Dette til tross for filmens kanskje morsomste øyeblikk: 
En presset Homer som febrilsk blar i Bibelen og konkluderer at «Denne boken har jo ingen svar!». 

Morsomst i starten 

Gammel vane er vond å vende, og selve historien føles tilstrekkelig til - nettopp - en 22 minutter lang TV-episode, og for tynn for halvannen time. 
Smilene kommer tettest i løpet av den første halvtimen, men selv da kanskje først og fremst av pur gjenkjennelsesglede. 
Simpsons-fundamentalister vil dessuten beklage den begrensede tilstedeværelsen til flere av sine favoritt-bifigurer - personlig hadde jeg håpet på et solonummer med Groundskeeper Willie, men han er bare så vidt innom her. 

Om jeg høres skuffet ut nå - vel, så er jeg det. 
Samtidig er det ingen tvil om at du fryktelig lett kan se dårligere filmer i sommer, og at jeg unner bakmennene både lønn for strevet og hell og lykke. 

Det må sies at en DVD-boks med en hvilken som helst TV-sesong byr på mer meningsfull moro enn «The Simpsons Movie». 
På den annen side: 
Vel er vi blitt bortskjemte, men la oss ikke være urimelige. 
Det er ingen grunn til å ikke se denne. 
Men det kan være lurt å holde forventningene i sjakk. 

MORTEN STÅLE NILSEN 
