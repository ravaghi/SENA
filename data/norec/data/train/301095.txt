«Norsk» blues møter amerikansk soul
Mektig mestermøte mellom Mighty Sam McClain og Knut Reiersrud. 

ALBUM: 
Mighty Sam McClain er et kjent navn for publikummere på Notodden Blues Festival etter mange besøk, sist sammen med Knut Reiersrud i fjor. 
Nå har de to begått et helt album sammen. 

Reiersrud og den amerikanske soulkjempen samarbeidet på plate første gang på «Scent of a Reunion», med undertittelen «Love Duets Across Civilizations». 
Duettalbumet med McClain og iranske Mahsa Vahdat — komponert, arrangert og spilt av blant andre Reiersrud , Jarle Bernhoft og Sigvart Dagsland for Kirkelig Kulturverksted — ble gitt ut i 2009. 

Livets bluesskole 
Denne gang er det «norsk» blues som møter amerikansk soul, countrysoul og funk, formidlet av to størrelser i hver sin verdensdel. 

Prosjektet understreker at landegrenser er uinteressante i musikk, og at det er utøverne det kommer an på. 

Knapt noen her i landet har gått «livets bluesskole» som Reiersrud, som kjenner de skumle bakgatene i den moderne blueshovedstaden Chicago like godt som bluesklubbene i Norge. 

Han har imponert mange amerikanske utøvere, fra Buddy Guy og Otis Rush til en av de virkelig store soulstemmene etter at Solomon Burke tok kvelden i fjor, Mighty Sam McClain. 

Moderne soulklassiker Soul handler om mer enn å synge, det handler om å leve et liv gjennom sangene. 
Soul skal føles, uten at det blir føleri. 
McClain viser klasse i sin formidling, enten låtene er skrevet av ham sjøl (et høydepunkt er hans perle fra albumet «Sweet Dreams» fra 2001, «Learn How To Love You Again», med Reiersrud på akustisk gitar) eller Reiersrud og hans samarbeidspartner gjennom mange år, den Asker-bosatte amerikaneren Jeff Wasserman. 
Tittellåten deres, «One Drop Is Plenty» har alt i seg til å bli en moderne soulklassiker. 

Også Bendik Hofseth har levert en låt, «Proceed», med nydelig gitarspill av Reiersrud og ditto tekst av Hofseth som gjentar temaet fra tittellåten: 
«What is softer than water? 
/ What is harder than rock? 
/ Still the water drip will hollow out the stone / What is weaker than a new tree? 
/ What is stronger than the grown? 
/ When the elder spreads its branches — the young can brave a storm». 

Myk gitar Med unntak av små «stikk» her og der, er gitaristen ellers varsom med å fjerne oppmerksomheten fra det som er kjernen i dette albumet, vokalen. 

I stedet sper han de velfunderte gitartonene ut i passe doser gjennom hele albumet, som regel like mykt som McClains stemme. 

Han tilfører denne uramerikanske musikken noe nordisk, eller mer spesifikt noe reiersrudsk. 
Bare hør «You Don't Know Nothing About Love». 

Dette gjelder også de øvrige musikerne, Bjørn Holm (rytmegitar), Nikolai Hængsle Eilertsen (bass), Andreas Bye (trommer) og tangentesset David Wallumrød, som foruten å sette en gjenkjennelig, rislende orgelsignatur, briljerer i låter som «Sweet Soft Kisses In The Rain» og «I Don't Feel Noways Tired». 

Erik Hillestad har hånd om den finmaskete produksjonen sammen med Reiersrud. 

Duoen skal gjøre flere konserter i Norge denne våren, blant annet på Bergenfest og Nidaros Bluesfestival, Trondheim, i slutten av april. 
