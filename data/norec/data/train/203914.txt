TEST:Rekken er komplett 

BMW X2 er på mange måter marketing på hjul. 
Den fyller hullet mellom X1 og X3, men gjør det på en litt spesiell måte. 
Vi har satt den nye kompakt-SUV-en til BMW på prøve. 

2018 blir det store X-året for BMW. 
Ikke nok med at helt nye X3, som vi allerede har prøvekjørt, kommer på markedet nå, men X4 kommer også på den samme, nye plattformen og med ny design. 
Mot slutten av året kommer så en bil BMW manglet i forhold til den svære Mercedes-Benz GLS – nemlig BMW X7 – en størrelse over X5. 
Vi har allerede omtalt konseptbilen, men produksjonsbilen ventes altså før årets slutt. 

Det betyr at dagens testbil – nye X2 – er en av hele fire X-er som lanseres i år. 
Og at rekken er komplett med X-ene 1,2,3,4,5,6 og 7! 

Ny type «SUV» for BMW 

X2 kan framstå som et litt paradoksalt navn på bilen, for den er faktisk mindre enn dagens relativt ferske X1 (som vi har testet mot VW Tiguan). 
Men det er logisk i forhold til nisjemodellene X4 ogX6 – partallene indikerer en mer sporty versjon av en mer tradisjonell SUV. 

Tanken bak BMW X2 har nemlig vært å lansere en crossover-SUV med en mer sportslig og markant design enn X1. 
BMW kaller den verken SUV eller SAV (Sports Activity Vehicle – som X1, X3 og X5), men SAC – Sport Activity Coupe, som X4 og X6. 

Linjene fra Paris-konseptbilen er i stor grad bevart, men heldigvis droppet de de mildt sagt underlig utseende enderørene. 
I fronten dominerer de store luftinntakene, den tradisjonelle «nyre»-grillen og de markerte lyktene. 
Profilen preges av en silhuett som gir en kupé-liknende linjeføring sammen med stigende linjer i karosseriet og vinduene. 

Kompakt er stikkordet. 
X2 er 436 centimeter lang, 182 centimeter bred og 153 centimeter høy. 
Akselavstanden er lang med 267 centimeter og bakkeklaringen oppgis til 18,2 centimeter. 

Sammenliknet med BMW X1 er dermed nykommeren åtte centimeter kortere og hele sju centimeter lavere, men er basert på nettopp X1 og har samme akselavstand som denne. 

Til sammenlikning har den opplagte konkurrenten, Mercedes-Benz GLAD, de svært nærliggende målene 441/180/149 cm. 

Grei plass 

Bruken av plattformen til X1, som i utgangspunktet har en forhjulsdrevet drivlinje, har gjort det mulig å få til en brukbar plassutnyttelse tross den lavere profilen – samtidig som bakkeklaringen til X1 (18,2 centimeter) er bevart og gjør at produsenten kan forsvare SUV-betegnelsen. 

Når vi klyver inn i testbilen – den er høyreist nok til at man kan bruke ordet – er det et velkjent BMW-univers av nyeste utgave som møter oss. 
Her er BMW-signaturen på plass overalt, med det sportslige tilsnittet man forventer i en M-Sport-versjon som den gyllenfargede testbilen selvsagt er. 

Det betyr premium kvalitetsfølelse, dashbord og konsoll som er svært fører-orientert, og den brede, høyoppløselige skjermen midt i dashen. 
Denne, sammen med iDrive-kommandoen via dreiehjul og knapper i midtkonsollen, utgjør grensesnittet til multimedieløsningene til kommunikasjon, navigasjon og underholdning – såkalt infotainment. 
Da snakker vi BMW ConnectedDrive, selvsagt med mobilspeiling tilgjengelig – for eksempel Apple CarPlay. 

Med appen, Connected +, kan du for eksempel planlegge avtaler eller reiseruter og sende dem til navigasjonssystemet og dele bilens posisjon med andre i sanntid. 

Sitter utmerket 

I førersetet har man selvfølgelig alle muligheter til å finne en ideell sitteposisjon og justeringsmulighetene er upåklagelig. 
De er så mange at det kan ta litt tid, men da sitter man også perfekt, nesten uansett kroppsbygning. 

Som nevnt er plassutnyttelsen brukbar, tatt i betraktning den lave taklinjen. 
Det betyr at artikkelforfatteren på rett under 190 centimeter kunne sitte «bak seg selv» i baksetet – med et nødskrik. 
Det blir omtrent som i en VW Golf. 
Men bagasjerommet er atskillig romsligere enn i en Golf – nær 100 liter større. 

En bensin, to diesel 

Her er vi ikke ennå i elbil- eller hybrid-universet. 
Dette er klassisk, men tidsriktig downsized – ingen motor med mer enn fire sylindre eller to liter slagvolum per i dag. 

X2 lanseres nemlig med tre jevnstore motoralternativer til å begynne med, en bensinmotor og to dieselmotorer. 
Den forhjulsdrevne modellen sDrive 20i har en 7-trinns dobbeltkløtsj-automat som standard, mens modellene med firehjulsdrift, xDrive 20d og xDrive 25d, er utstyrt som standard med BMWs velkjente 8-trinns automat. 

Testbilen er diesel 

Vår testbil var den i midten – firehjulsdrevne xDrive20d, med 190 hester og 400 newtonmeter tilgjengelig fra lavt turtall. 
Som alle BMW-motorer av nyeste generasjon har den en gangkultur og et kontrollert støynivå av de sjeldne – det er ikke mye annet enn rødmerkingen fra 5000 omdreininger på turtelleren som indikerer at dette er en dieselmotor. 

BMW er for øvrig med rette stolte av å ha de minst forurensende motorene av denne typen på markedet – de holder seg fint innenfor grenseverdiene i Euro 6-normen og skårer best av samtlige på reelle NOx-verdi-tester. 

Verdens-ener 

Og det gjør selvsagt ikke noe at motoren, med god hjelp av den utmerkede 8-trinnsautomaten, gir bilen bedre ytelser enn vi ville trodd ut fra det som er oppgitt. 
Igangsetting, fartsøkning, elastisitet som gir gode forbikjøringsegenskaper og respons ut fra sving – alt fungerer utmerket med denne drivlinjen. 
xDrive-firehjulsdriften oppfører seg sømløst med overføring av moment dit det trengs på et umerkelig brøkdels sekund. 
0–100 på 7,7 sekunder forteller bare en del av historien selv om det er kjapt – det er den vedvarende følelsen av å ha mer enn nok krefter enten man kommer ut av en sving eller nærmer seg midten av en lang rett strekning, som er det mest tilfredsstillende. 

Vi er rimelig sikre på at dette, alt tatt i betraktning – pris / ytelser / kjøreopplevelse / miljø – er den beste dieselmotor / girkasse-kombinasjonen i verden i dag. 

Agil og balansert … selvsagt! 

På veien overrasker ikke X2 det grann. 
Den er som en kompakt BMW skal være og det spiller ingen rolle at arkitekturen er designet for forhjulsdrift i utgangspunktet. 
Drivetrain-ingeniørene hos BMW har sine helt klare kravspesifikasjoner å forholde seg til, og det gjør de til punkt og prikke. 

Resultat: 
Dette er en kjøreglad bil. 
Allerede X1, tross sin høyde, imponerer med agilitet og balanse under aktiv kjøring. 

Den lavere X2 forbedrer denne opplevelsen, delvis takket være den fysiske fordelen av å være lettere og ha et noe lavere tyngdepunkt – og delvis fordi på X2 har sportslighet fra produsentens side fått høyere prioritet. 
Bilen er kort og godt morsom å kjøre og vi glemmer fort bakkeklaringen på 18,2 centimeter når svingene kommer tett og snuten umiddelbart peker i riktig retning når det lett doserbare rattet dreies. 
Jo da, BMW har fått det til igjen. 
Men … er det ingen skår i gleden? 

Vel, første etappe av kjøreturen ga inntrykk av en stramt satt opp, men relativt komfortabel bil. 
Men dette er på fløyelsmyke søreuropeiske landeveier og motorveier, og neste etappe avslører en annen side ved bilens oppførsel. 

Vi ble rystet … nei – ristet 

Den blir nemlig stump og på grensen til ubehagelig når de små ujevnhetene kommer tett på dårligere småveier som vi prøvde noen av under prøvekjøringen i Portugal. 
Og dem har vi også en hel del av her hjemme, så det må nevnes. 

Vi kan imidlertid ikke dømme bilens komfortnivå nord og ned på dette grunnlaget, for etter samtaler med BMWs ingeniører som var til stede under presentasjonen og prøvekjøringene, måtte vi godta som formildende omstendighet at testbilene var satt opp, ikke bare med M-Sport-pakken, men versjonen med en centimeters senking og avstivet understell samt lavprofildekk på 19-tommers felger (standard er 17 tommer). 
Faktisk er det mulig å velge helt opp i 20 tommer. 
Det favoriserer ikke kjørekomforten, men framhever de dynamiske egenskapene vi har vært inne på. 

Det framgår uansett at bilens oppsett er utformet med tanke på å fremme kjøredynamikk framfor komfort. 

Fra 475.000 

Nye BMW X2 er snart tilgjengelig for salg i Norge – lanseringen finner sted i mars – og prisene er kjent. 
Prisene vi har er inkludert frakt- og leveringsomkostninger levert Oslo og avrundet til nærmeste tusen kroner. 

Vi regner med at bortimot alle kunder vil velge en hel del ekstrautstyr utover listeprisene. 

Alt i alt vil BMW X2 gi kundene i målgruppen akkurat det de er ute etter: 

BMW-følelse og kjøreegenskaper sammen med noe litt annerledes i forhold til de mest utbredte modellene, og en kulhetsfaktor som ikke er like åpenbar hvis man kjører en vanlig 2-serie, 1-serie eller X1. 

Så ofrer man heller litt plass i forhold til en X1 samtidig som man beholder noe av SUV-preget. 

For vår del: 
Et trivelig bekjentskap, og en god bil – om ikke et rasjonelt sett tvingende nødvendig tilskudd til BMWs allerede svært rikholdige modellrekke. 

Tekniske data: 
