Spetakkel:«Spetakkel» 

(Port Azur/Tuba) 

Skarpskodde hip hop-debutanter fra Bergen. 

Bergen har vært nesten usynlig på den norske hip hop-radaren, men det akter Spetakkel å fikse på. 

Spetakkel er rapperne Piddi, Gest, Trost og Leven, som er produsent og DJ. 
I fellesskap har de skrudd sammen et nokså fett, rullende og svulmende album. 

Rimfrekvensen er meget høy, og trekløveret bak mikrofonen legger ikke fingrene imellom på de 15 sporene. 
Det rappes presist og hurtig, faktisk så kjapt at det iblant er nesten umulig å henge med i den rytmiske ordflommen som spyttes ut på ekte Bergens-dialekt. 

Problemet er mangel på låter som kan fylle et helt album uten at Spetakkel gjentar seg selv, men kvartetten serverer kanonlåter som «Hansadansen», «Slaglinjelaget», «Spor» (inneholder sample med Trondheim-solistene), «Kem rokker?» og vakre «Bror». 

Bli ikke overrasket om Spetakkel plutselig dukker opp på VG-lista med et friskt album - som riktignok hverken er perfekt eller nyskapende. 

ESPEN A. HANSEN 
