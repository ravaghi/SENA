Gru-elig snill og forutsigbar skurk
Den grusomme Gru er blitt kjedelig snill, men også sjarmerende i neste episode av "Grusomme meg". 

En erkeskurk som er blitt snill, onde planer om verdensherredømme, et grusomt serum på avveie, våpentung kamp på liv og død mellom snille og slemme – og dating og romantikk i luften! 
Legg til tre herlige småjenter og en hær av søte Minions-hjelpere. 
I "Grusomme meg 2" har alle pøst på med alt en blockbuster skal ha for å fenge absolutt hele familien. 
Men også denne gangen faller historien om eks-skurken Gru mellom to stoler: for teknologisk og voksen for de minste, for forutsigbar og fjollete for de voksne. 

Kidnappet 

Som vi husker fra den første filmen: 
Superskurken Gru (Steve Carell/Alex Rosén) ble til slutt snill og adopterte de tre foreldreløse småjentene Agnes, Edith og Morgot. 
Så når episode 2 i Gru-sagaen starter, er den før så usympatiske Gru mest opptatt av å arrangere tidenes jentebursdag, samtidig som han passer sin lovlydige virksomhet i syltetøy/gele-bransjen. 
Men så blir et farlig serum stjålet fra en hemmelig forskningsstasjon, og Gru blir kidnappet av agenten Lucy fra en antiskurkeliga. 
De trenger hjelp fra en gammel skurkehjerne til å finne serumet før det går helt galt med verden. 

Gru dominerer 

At hovedpersonen var en usympatisk skurk, var det originale grepet i den første Gru-filmen. 
I oppfølgeren finnes ikke en eneste original idé. 
Gru har riktignok siden sist utviklet en godmodig, fandenivoldsk sjarm. 
Ganske morsom er han også, og han bærer denne filmen nesten alene. 
Minions-hjelperne er fortsatt breddfulle av skøyeraktig uimotståelighet, men er og blir en upersonlig masse. 
Og småjentene kommer denne gangen veldig i bakgrunnen. 

Selvsagt er filmen flott laget med lekkert opplyst sukkertøyfargepalett og flotte effekter. 
Men ikke mer enn vi forventer fra dagens animasjonsfilm. 

Basert på 2D-versjonen med norsk tale. 
Settes også opp i 3D og med engelsk tale. 
