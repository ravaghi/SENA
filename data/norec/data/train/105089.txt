Filmanmeldelse:Søvndyssende Jolie-Pitt 

Pitt-Jolie sammen i film om et ektepar som sliter i ekteskapet? 
Den tabloide interessen vekkes lenge før man går inn i kinosalen, det skal innrømmes. 

Superparet «Brangelina» er sammen på film for første gang siden «MR & Mrs. Smith», filmen som sendte Brad ut av ekteskapet med Jennifer Aniston og rett i Angelinas favn. 
Angelina er regissør og tar oss med til en middelhavsidyll i Sør-Frankrike. 
Lekre tidsmarkører (sjekk sportsbilen Brad svinger rundt på i åpningsscenen, og hør Gainsbourg på lydsporet!) forteller oss at vi er på slutten av 60-tallet en gang. 
Roland er en velkledd og forfyllet forfatter som sliter med å finne inspirasjon. 
Som så mange andre velbemidlede øvre middelklassekunstnere på 60-tallet drar han til Frankrike. 

Kona Vanessa er med, og det tar ikke lang tid før vi skjønner at dette er et ekteskap på randen. 
Men hva er det med Vanessa? 
En god stund er man nysgjerrig på Angelina Jolies karakter, men regissør-Angelina er svært tilbakeholden. 
Det er sjelden feil å se på det ansiktet, men det er faktisk grenser for hvor lenge vi lar oss hypnotisere av en kjederøykende Angelina stirrende ut i Middelhavet med tårevåte øyne. 
Inn i dramaet dras også det lekre unge paret som bor i rommet ved siden av – de blir nemlig iakttatt gjennom et kikkhull, først av Vanessa som siden får med seg husbonden. 
Det burde jo ha borget for brennhete saker, men akk. 
Disse feriedagene blir altfor døsige. 
Det løfter seg riktignok helt mot slutten, men med for lite for sent: 
Angelina Jolie drar «By The Sea» pretensiøst ut i det langtekkelige og selv den tabloide kikkeren i meg kjedet seg. 

ØYSTEIN DAVID JOHANSEN 
