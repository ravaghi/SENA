Nordic Baroque Quartet:«Northern Delights» 

(SIMAX) 

Bløt, skjør og spenstig barokkmusikk fra hjemlige trakter. 

Morten Ræhs, Johan Agrell og Francesco Ruffo har mildt sagt gått inn i historien i skyggen av navn som Johann Sebastian Bach og Antonio Vivaldi. 
Men de store barokkomponistene hadde selvsagt mindre kjente kolleger på 1700-tallet, og noen av dem levde og ble spilt i så usentrale strøk som Danmark-Norge og Sverige. 

Nordic Baroque Quartet har spilt inn en smakfull samling smakebiter av nordisk barokkmusikk for fløyte, viola da gamba, cembalo og lutt/teorbe/barokkgitar. 
Svenske Johan H. Romans sonater står svært støtt sammen med Agrell og Ruffo, satsen med det underlige navnet «Murky» er frisk og folkelig, og dansken Ræhs' variasjonsstykke er habil underholdning etter tidens skikk. 

Hans Olav Gorset og de andre i kvartetten har også satt sammen en suite av satser fra anonyme komponister, samlet av en dansk rikmannskvinne som endte opp som prestefrue i Hardanger. 
Som resten av musikken på platen klinger den kyndig og lekkert formet av Nordic Baroque Quartet - og ikke dårligere av den ukjente, nordiske historien som klinger med. 
