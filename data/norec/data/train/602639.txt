Helt(er) på trynet
Hvem skulle ha trodd at en film som handlet om så lite kunne bli så slitsom? 

EVENTYR/ACTION "Justice League" USA 2017 Regi: Zack Snyder Manus: 
Chris Terrio Skuespillere: 
Ben Affleck, Gal Gadot, Jason Momoa, Henry Cavill, Amy Adams, Ray Fisher, Ezra Miller Aldersgrense: 
12 år 

Så, her er den altså, filmen som skal knytte sammen trådene fra alle de foregående DC Universe-filmene – "Man of Steel", "Batman v Superman: 
Dawn of Justice", "Suicide Squad" og "Wonder Woman" – og samtidig berede grunnen for en bråte nye. 
Og problemet med "Justice League" er det samme som med flesteparten av de andre: 
Den skal gape over alt for mye. 

Paradoksalt nok er det knapt noen historie her. 
Superman skal liksom være død, så når en pompøs kjiping truer med å – du gjettet riktig – ødelegge jorden, må Batman (Ben Affleck) ta ansvar og samle et team av typer med "spesielle evner". 
Omtrent halve spilletiden går med til å introdusere disse heltene. 
Resten består av de sedvanlige dataanimerte masseødeleggelsene. 

OK, så er det blitt plass til flere vitser enn i de andre DC-filmene. 
The Flash (Ezra Miller) er ganske morsom på sin "Big Bang Theory"-aktige måte. 
Men en film som, til tross for at den egentlig ikke handler om noe, varierer i tone fra øyeblikk til øyeblikk – nå er vi i Kansas og nå er vi i Atlantis, nå skal det være ironisk og nå skal det være sentimentalt – oppleves trettende lenge før den er over. 
