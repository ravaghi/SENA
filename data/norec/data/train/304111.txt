Anmeldelse:Familien Akselsen fikser jula på 37 minutter 

Lager rootsjul på «Velkommen hjem». 

JULEPLATE: 
Bare tre år etter «Blå juleglede», som tåler betegnelsen «moderne juleklassiker», er familien Akselsen tilbake med 11 nye julesanger. 
Og sjøl om det er kort tid siden sist, i juleplatesammenheng, føles dette som et naturlig univers for denne familien. 

Far Elias Akselsen satte allerede i 2003 en standard i så møte med «Her kommer dine arme små» i 2003 (som i likhet med «Blå juleglede» fikk en sekser på terningen i Dagbladet). 
Datteren Veronica fulgte opp året etter med «Fattige var de som først fikk». 

Sterke bånd Familien er av taterslekt, og har følt på kroppen hvordan det er å være bokstavelig talt frosset ut - også i jula. 
Det åpner for samhold og sterke bånd, og det preger denne utgivelsen. 

Repertoaret er variert og uten for mange «pliktløp». 
De mest kjente sangene har til gjengjeld fått glimrende arrangementer av produsent og multiinstrumentalist Freddy Holm, som har mye av æren for at dette er blitt en flott oppfølger. 

Og - pappa Elias og resten av familien Akselsen stråler hver sin gang eller sammen. 

«Glade jul» 
Veronica gjør maks ut av «Eg veit i himmelriket ei borg» etter en tysk folkesang, Elias putter all sin inderlighet i «Julekveld på Hawaii» (med Holms lystig klagende lapsteel som støttespiller) og Ruth og Erling Vigdals «Ei stjerne lyste», Stig makter å gi klassikeren «Glade jul» fra 1800-tallet nytt liv i en flott rootsversjon og gjør mye ut av «Himmel på jord» og Kristine legger sjela i en countryversjon av Alf Prøysens «Romjulsdrøm» (med Holm på fiolin og Baard Slagsvold på liflig piano). 

Det er mange som aldri burde gitt ut juleplate. 
Familien Akselsen har herved frikort. 
