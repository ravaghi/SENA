God grunnbok for de uerfarne
Andreas Viestad gir en grei innføring i noen av kokkekunstens klassikere - og noen egne favoritter. 

90 retter du må kunne 

Andreas Viestad 

280 sider 

Cappelen Damm 

I denne boka har mangeårig matskribent Andreas Viestad samlet 90 av de rettene som han stadig vender tilbake til, og som han mener at vi andre også bør beherske. 

Her er det oppskrifter med gode bilder og lettfattelige fremgangsmåter på salater, supper, pizza, pasta, fisk og skalldyr, fugl, kjøtt, grønnsaker og desserter. 
Det meste er lett å lage, og mye er ledsaget av små anekdoter og tips om hva man kan legge til eller trekke fra eller på andre måter gjøre for å tilpasse retten til sine egne preferanser. 

Det er imidlertid ikke alltid jeg blir helt venner med oppskriftene hvis framgangsmåten følges slavisk. 
Linsesuppen smakte lite og ingenting helt til den ble bevilget en buljongterning, og tomatsuppen ble i overkant anonym. 
Forsiktig krydring er heller normen enn avviket, men det passer muligens godt for såkalte norske ganer. 
Viestad er heller ikke vanskelig med å foreslå hvordan man kan fyre opp intensiteten, skulle man ønske det. 

For en som allerede har en god del kokebøker i samlingen og en viss fartstid på hjemmekjøkkenet, er det ikke så mye nytt å hente her. 
Men som inspirasjonsbok fungerer det veldig fint, med mindre man ikke tilhører den forsvinnende lille minoriteten som aldri lurer på hva de skal lage til middag. 
Boka er også et godt julegavetips til poden som akkurat har flyttet ut, og som har ambisjoner om å beherske litt mer enn spagetti med saus fra glass, nudler og frossenpizza. 
At Viestad har lagt seg på et såpass folkelig nivå at han godkjenner ananas på pizza, får vi nesten bare leve med, eventuelt prøve å glemme. 
