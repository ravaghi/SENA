Susanna:«Flower Of Evil» 

(Rune Grammofon/Musikkoperatørene) 

Selv begavede vokalister som Susanna Wallumrød kan trå feil. 
Alene og med Morten Qvenild (The Magical Orchestra) har hun skapt sin egen sakrale og innadvendte nisje i norsk populærmusikk og skaffet seg tilhengere også utenfor landet. 
Denne gangen har hun igjen tatt for seg kjente og ukjente coverlåter, men Wallumrød spiller ikke akkurat opp til dans - snarere til begravelse. 
Problemet er at hun tapper ut all kraft og dynamikk i originallåtene for at det skal passe inn i hennes eget uttrykk. 
Det fører til dyster-elegiske mumleversjoner av for eksempel Thin Lizzys «Jailbreak», Black Sabbaths «Changes», og ikke minst Harry Nilssons glansnummer «Without You» som kommer verst ut her. 
Men det skal Susanna Wallumrød ha - det er godt gjort å få et knippe så profilsterke låter til å virke som en endeløs flat repetisjon av seg selv. 

ANBEFALTE KJØP: 
«Who Knows Where The Times Goes» og «Goodbye». 
