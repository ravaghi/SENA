Slik har du aldri hørt Totos «Africa» før
Vellykket hamskifte. 

ALBUM: 
Man skal ikke dømme boken etter omslaget, er det noe som heter. 
Innlandet er Ingrid Olava og Andreas Ulvo som spiller nedtonede, akustiske versjoner av alt fra maksimalistiske Toto-hits til harmdirrende Arnulf Øverland-viser. 
Det kan fremstå som et eksperiment uten de beste forutsetningene for å lykkes. 

Men av og til er verden skrudd sammen litt annerledes enn man tror. 
For å si det enkelt: 
Jeg hører mer enn gjerne Toto i Olava/Ulvo-drakt ved flere anledninger. 

Skal man tolke andres låter, og spesielt sanger som har vært en viktig del av folks dannelse og oppvekst, kreves det både mot, kløkt og øre for å skape noe genuint annerledes. 
Det kreves at sangene får et nytt musikalsk poeng eller ny følelsesmessig verdi. 

Tori Amos har gjort noe av det samme med hennes mange tolkninger av andres låter, inkludert Slayers «Raining Blood». 

Det meste som presenteres av Olava og Ulvo her kjennes både forfriskende, rørende og annerledes. 
Selv om oppsettet er så enkelt som det lar seg gjøre er det dynamiske og følelsesmessige spennet stort og variert. 

Deres tagning av Amy Winehouse-låten «Back to Black» er om mulig enda mer hjerteskjærende enn originalen. 
Den er saktegående, minimalistisk og dirrer av nerve. 
I andre enden av skalaen finner man «Om kvelden» som er nærmest urovekkende og dramatisk i fremtoningen. 
I midten ligger låter som klassiske «Moon River» som tafler avgårde omslynget av lune og varmende toner. 
Alle temperaturskiftene funker fint på hver sin måte. 

Det viktigste av alt når det kommer til prosjekter av denne typen er at de sier noe nytt. 
Man sitter ikke med en følelse av å høre på coverlåter, Innlandet formidler noe som er såpass radikalt annerledes enn utgangspunktet at det føles nytt og spennende. 
