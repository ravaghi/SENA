Harry så det holder
Regi: 
Mark Steven Johnson. 
Genre: Action. 
Amerikansk. 

STJERNER: 
Nicolas Cage, Eva Mendes, Peter Fonda 

HANDLER OM: 
Stuntmotorsyklisten Johnny Blaze (Cage) selger sjelen sin til djevelen (Fonda) i et forsøk på å redde faren sin fra kreftdøden. 
Mefisto, den kultne slampen, holder ikke sin del av avtalen, og Johnny ender opp med å bli dusørjeger for den onde, med oppdrag å hente slemminger som er sluppet unna, tilbake til helvete. 
Deriblant - heisann - den sortes egen sønn. 

DOM: 
Manuset her er så forutsigbart og klisjétungt at det nesten har en slags komisk verdi i seg selv. 
Nicolas Cages' ansikt har en stadig slappere molboaktighet over seg, og Eva Mendes, en av sin generasjons sletteste skuespillere, er den nye Raquel Welch: 
Tomheten bak øynene hennes er til å gå seg vill i. 
Stuntene er dessuten ikke like imponerende som du håper at de er. 

«Ghost Rider» er basert på en tegneserien ved samme navn, og en tegneserie er hva den er. 
Og søren heller, om det ikke er noe evig tiltalende med en flammende motorsykkel - kjørt av et skjelett i skinnjakke (også det i fyr og flamme, hurra!) - som kjører opp veggen på en skyskraper. 
«Ghost Rider» er en komplett hjernedød film. 
Men jeg kjedet meg ikke. 
Det er det viktigste. 

MORTEN STÅLE NILSEN 
