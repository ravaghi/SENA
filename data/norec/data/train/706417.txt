En Gulliksen-komedie
BOK: 
Om en moderne manns utfordringer i samfunnet og i senga. 

Geir Gulliksen: 
Se på oss nå. 
Roman. 
333 sider. 
Aschehoug forlag. 

Mennesker fortsetter å være utro og Geir Gulliksen fortsetter å skrive om det. 
Hans nyeste roman 
«Se på oss nå» kan i så måte lese i forlengelse av både «Historie om et ekteskap» og «Tjuendedagen», men denne gangen har Gulliksen har fått temaet på avstand. 
Karakterene er litt teitere enn før, romanen er mer lettbeint og resultatet en roman som underholder, men ikke utfordrer. 

Hans Kaasajordet jobber med å forbedre omdømmet til kjendiser i et PR-byrå. 
Han lever lykkelig sammen med sin kone Ingunn og deres lille familie helt til tjue år yngre Harriet valser inn i livet hans. 
Hun forfører ham og de innleder et hemmelig forhold, og derfra har de det gående. 
Hemmelige tekstmeldinger og korte, opphetede møter. 
Samt noen komiske scener. 
Hans får ereksjon mens han melker brystene til Harriet når hun har melkespreng, han blir tatt på fersken i å la en fremmed kvinne amme Harriets barn og han ender ved en feil med å være sitte ved dødsleiet til en landskjent politiker. 
I “se på oss nå” er det mange merkelige, morsomme scener. 

Men det er også et alvor her. 
Den frie Harriet og den politisk korrekte Ingunn blir satt opp mot hverandre. 
Mens Ingunn blir flau over hva hun blir kåt av, har Harriet tilsynelatende ingen skam. 
Og hvilke konsekvenser får denne totale frigjøringen? 
Når Ingunn ble kåt av at Hans holdt fast hodet hennes under oralsex, kan det være fordi “hun visste at hun levde i et samfunn der kvinnelig underdanighet var blitt tabu, samtidig som maktforholdene fremdeles besto på de aller fleste andre områder”? 
Slike spørsmål reiser romanen, og her er Gulliksen god. 
Sex blir politisk, feminismen problematiseres på flere nivå. 

Men komikken og avstanden den skaper til karakterene, kommer i veien for sympatien for dem. 
I «Se på oss nå» er det latterlig lett å innlede hemmelige forhold, bli forlatt, skifte politisk standpunkt. 
Visst kan vi mennesker være noen idioter. 
Men for at en roman skal være god, må man på ett eller annet nivå få sympati for karakterene. 
