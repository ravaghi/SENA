Sykt rik kulturkollisjon
«Crazy Rich Asians» er godt nytt for representasjon og mangfold i Hollywood. 

Jeg forsøker alltid å unngå andres meninger om filmer jeg skal anmelde, men det var vanskelig ikke å få med seg begeistringen for «Crazy Rich Asians», da den kom på kino i store deler av verden i august. 

Det er tross alt snakk om en Hollywood-produksjon som har noe så sjeldent som en kvinnelig, asiatisk hovedrolle, og asiatisk-amerikanske skuespillere i nesten alle andre roller. 

Den gode omtalen er på sin plass, fordi filmen er godt nytt for representasjon og mangfold i Hollywood. 
I seg selv er den en ganske standard romantisk komedie, men i frisk innpakning. 

Rachel Chu (Constance Wu) er født og oppvokst i New York. 
Kjæresten hennes Nick Young (Henry Golding) vil at hun skal bli med i hans beste venns bryllup i hjembyen Singapore, hvor Rachel også skal få møte Nicks familie for første gang. 

Det hun ikke vet, er at Nick kommer fra en sinnssykt rik familie, som ikke tar godt imot at han har forelsket seg i en helt vanlig, kinesisk-amerikansk jente. 

Det hele begynner med ganske overtydelig, forklarende dialog. 
«We’ve been dating for over a year now», sier Nick til Rachel. 
Som om hun ikke vet det. 

Litt flere slike overforklarende introduksjoner av ulike familiemedlem følger, men så er heldigvis det som trenger å bli forklart på plass. 

Så snart Nick og Rachel kommer seg til Singapore, eksploderer filmen i farger, detaljer og dyre antrekk. 

På en overdådig fest møter Rachel både nær og fjern familie, og alle deres rike venner. 
Hun blir umiddelbart mislikt, målt, og funnet for dårlig for den mest ettertraktede unge mannen i Singapore. 

Rachels største problem blir svigermor. 
Eleanor Young spilles av en solid Michelle Yeoh, først kjent for det vestlige publikum i «Tomorrow Never Dies» (1997) og «Crouching Tiger, Hidden Dragon» (2000). 

Det er i møtet mellom Rachel og Eleanor at de mest interessante elementene i historien, og de største kulturelle forskjellene, kommer frem. 
De går flere generasjoner tilbake. 

Det er også fint at vi får et perspektiv på hvordan det er å være en kvinne fra en rik familie, og finne seg en «vanlig» mann. 
Nicks kusine, som pussig nok heter Astrid (Gemma Chan), er et fint nyanserende tilskudd til filmen. 

De som står for det meste av komikken, er Rachels venninne fra studietiden, Peik Lin (Awkwafina) og faren hennes, spilt av Ken Jeong, kjent for mange fra blant annet «Hangover»-filmene. 

Det tar likevel aldri så mye av som filmens tittel kanskje skulle tilsi. 
Det tulles med stereotypier om kinesere spesielt, og asiater generelt. 
Blant annet har Peik Lin en bror som tar bilder av absolutt alt. 

Men «crazy» står først og fremst for hvor sykt rike alle Rachel møter er, ikke at det skjer så mye sykt. 

Filmens soundtrack består mye av låter som er overbrukt i romantiske komedier, men som her er gitt kinesiske tekster og blir sunget av asiatiske artister, og dermed fremstår mer originale, friske. 

Det illustrerer «Crazy Rich Asians» i sin helhet godt. 
Bortsett fra rollebesetningen gjør den ikke noe spesielt banebrytende. 
