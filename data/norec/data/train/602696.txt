En bjørneklem av en film
Hurra! 
Den andre Paddington-filmen er akkurat like god som den første. 

FAMILIEFILM 

"Paddington 2" 

England 2017 

Regi: 
Paul King 

Manus: Simon Farnaby, Paul King, Jon Croker, Michael Bond 

Skuespillere: Hugh Bonneville, Sally Hawkins, Hugh Grant, Ben Whishaw, Brendan Gleeson, Jim Broadbent 

Aldersgrense: 6 år 

Etter sin svært vellykkede comeback-film i 2014, har den lille, snakkende, marmeladeelskende bjørnen Paddington funnet seg godt til rette hos familien Brun i London. 
Han har til og med fått seg jobb. 
Pengene skal han bruke på en antikk pop-up-bok til sin gamle tante i Peru, men så blir boken stjålet, Paddington får skylden og forviklingene er i gang. 

Det er sannelig ikke ofte man ser så forseggjorte familiefilmer som denne. 
Visuelt er "Paddington 2" preget av overskudd (fantasisekvensen hvor vår helt viser tante rundt i den engelske hovedstaden vil gi de voksne en tåre i øyekroken). 

Den fysiske komikken er mesterlig timet (scenen der Paddington prøver seg som frisør er helt på høyde med baderomskatastrofen i forrige film). 
Og det er en fryd å se de mange kjente skuespillerne – ikke minst en herlig "camp" Hugh Grant – slå seg løs i samspill med det som jo faktisk bare er en veldig godt dataanimert bjørnunge. 

Viktigst er likevel den varme følelsen man sitter igjen med når det hele er over. 
"Paddington 2" er ikke en film som prøver å tre et budskap over hodet på oss, men den humane grunntonen er ikke til å ta feil av. 
