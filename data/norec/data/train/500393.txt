Flat dans
Heller ikke denne gangen gjør 3D-formatet dansefilmen noe godt. 

«Step Up Revolution» kunne vært en helt ok dansefilm, hadde det ikke vært for formatet og det tynne plottet. 

Koreografien er flott, dansenumrene spektakulære. 
Ekstra synd, derfor, at de skjemmes av den sedvanlige flimringen og forvrengningen som følger av 3D i billigversjon. 

«Step Up»-filmene har aldri vektlagt den store historiefortellingen. 
I den grad det finnes noen handling, er den et påskudd for å vise frem mest mulig dans. 

Franchisen har til en viss grad også vært en startgrop for talenter. 
Channing Tatum hadde hovedrollen i den første av de tre foregående filmene. 
Den kom aldri til Norge. 

Denne gangen er det Ryan Guzman som får anledning til å kroppe seg, sammen med Kathryn McCormick fra den amerikanske talentkonkurransen «So You Think You Can Dance». 

Danse kan de. 
Guzman har både utseende, muskler og vaskebrett i orden. 
Men skal karrieren brette seg ut, må nok også skuespillerferdighetene utvikles en smule. 

Guzman spiller Sean, en ung kelner i Miami. 
På fritiden er han medlem av The Mob, en usedvanlig velorganisert og kreativ gjeng dansere som driver med flash mob-dansing; altså overraskende danseoppvisninger på offentlige steder. 
Oppvisningen filmes, og legges ut på YouTube. 

På en strandfest treffer han Emily (McCormick), hvis mål er å bli tatt opp i et prestisjetungt ensemble for samtidsdans. 
I Sean finner hun en dansepartner og hjertevenn, i The Mob finner hun ny inspirasjon. 

Haken ved det hele er Emilys pappa, en knallhard kapitalist med planer om å gjøre The Mobs bydel om til hotellstrøk. 

Den slags blir det både lojalitetskonflikt og opprør ut av. 

Men å kalle det en revolusjon, er å gå litt langt. 
Kampen mot kapitalisten er oppfinnsom og stilig å se på, men stikker ikke dypere enn at de som proklamerer at de ikke er til salgs, fort lar seg kjøpe når enda større kapitalkrefter åpner lommeboken. 
NB: 
Dette er ikke en del av intrigen, det er min refleksjon. 
Det er ingen spoiler heller, for historien er så gjennomskuelig og forutsigbar at den omtrent ikke lar seg spoile. 

Er du enig med vår anmelder? 
Si din mening her: 
