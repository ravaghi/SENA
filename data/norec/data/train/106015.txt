Spillanmeldelse:«Bob Came in Pieces» 

«Bob Came in Pieces» byr på en trivelig og givende avstikker i en spillvinter preget av episke spillgiganter. 

Med utgivelser som «Mass Effect 2», «MAG», «Bayonetta» og «Darksiders» har gigantomanien allerede inntatt 2010. 

Og det er bare hyggelig det, bevares. 
Men det kan bli for mye av det gode også, en slags overdose av episke spillopplevelser. 

I så fall er «Bob Came in Pieces» motgiften. 
Et trivelig indie-spill som leverer givende puzzle-spillbarhet uten å skrike etter oppmerksomhet. 

Spillbarheten fra «Trine» og «PixelJunk: 
Shooter», to av de aller beste indiespillene fra 2009, kombineres i en underholdende opplevelse som inviterer til hjernetrim. 

Du styrer romvesenet Bob gjennom 2D-miljøer i jakt på deler til det ødelagte romskipet hans. 
Veien videre er pepret med fysikkbaserte puzzles som ofte løses ved å mekke om på romskipet. 
Spillet vokser gradvis i kompleksitet, uten at det mister sin tilbakelente, uanstrengte sjarme. 

«Bob Came in Pieces» flytter ingen fjell og setter ingen varige spor. 
Men for en drøy femtilapp får du et vellaget og givende spill det er lett å anbefale. 

PS: 
Spillet er kun tilgjengelig for nedlasting, linker til elektroniske utsalgssteder finner du på ludosity.com. 
