Film:Da gutta ble menn 

De fleste aspekter i et tenåringsliv er samlet i denne pulserende filmen om hva som skjedde da gutta ble til mannfolk. 

Samspillet er troverdig, men historien byr på noen klare logiske brister og enkelte scener har et noe drøyt naivt skjær. 
Filmer om den turbulente og intense perioden der ungdom konstant veksler mellom å være glade barn og gryende unge voksne vil alltid ha en målgruppe. 

Tenåringer kan like lite bås-settes som barn, voksne og gamle folk. 
Men visse elementer er fellesnevnere; gruppetilhørigheten er sterk. 

Oslos mangfold i form av folk fra ulike kulturer fra hele verden gjenspeiles i filmen som tar for seg ett døgn der mye alltid skjer i en større norsk by rett før 17.mai. 
Hormonene sprenges i løpet av døgn preget av fest, fyll, klining og pirrende forventninger. 
Vennskap settes på prøve, kjærligheten vibrerer, voldsomme krefter utforskes - også på et voldelig plan. 

Filmen følger Sam og Amir og den smått rampete guttegjengen de omgås. 
Sam er i et gryende forhold til Thea, som skal ha hjemme-alene-fest 16. mai. 
Det kinkige er at Amir, som er Theas tidligere kjæreste, finner ut at han vil ha henne tilbake. 

Dette byr på gedigne vennskapelige utfordringer mellom de to gutta. 
Situasjonen blir ikke bedre av at en gjeng med litt eldre gutter har lagt sitt hat på Amir. 

Duoen Sam og Amir (Omar og Alghoul) er en fin match. 
Deres innbyrdes kamp om Thea gir filmen nerve, og trigger den utviklingen de to gjennomgår i løpet av det dramatiske døgnet. 
Sam og Theas tilnærming til følelser og seksualitet er skildret med ømhet og varme, uten at det blir kleint. 

Men settingen rundt jentas foreldre er derimot rimelig klisjefylt. 
Den logiske brist rundt en alvorlig hendelse står ikke til troende, selv om det er forståelig at regissøren har valgt en vri som har en vakker aura av Romeo & Julie over seg. 

Regissør Svensson bringer ikke mye nytt i sjangeren, men filmen flyter lett av gårde. 
Den har puls og rytme, og fortellingen lander i en fin slutt. 
