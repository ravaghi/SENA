Det spilles høyt i Las Vegas
Denne ble gitt ut i hjemlandet USA i september og gjorde det bra der, så nå står Europa for tur. 
Imagine Dragons er en kvartett fra Las Vegas. 
På debuten har de fått med seg produsenten Alex da Kid (Dr. Dre, Nicki Minaj, B.o.B., Eminem). 
Det skulle tyde på hip hop, men denne gjengen har fått merkelappen indierock. 
Likevel er de ikke mer indie enn at de havnet på andreplass i USA, og de har vært et flittig innslag på talkshowene. 
Lydbildet er skrudd sammen for store stadioner, og skal du sammenligne med noen, melder tanken på Coldplay seg raskt. 

Refrengene er skrevet for å synges av ti tusen struper – eller for å ledsage dramatiske øyeblikk i en tv-såpe. 
Slik blir det penger av, men ikke nødvendigvis minneverdig musikk. 

Beste spor: 
"It's time", "On the top of the world", "Bleeding out". 
