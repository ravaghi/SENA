«The Allman Brothers Band At Fillmore East» (Deluxe Edition)
(Mercury/Universal) 

«Live At The Atlanta International Pop Festival July 3 & 5 1970» (Epic/Sony) 

En uvanlig god uke for enhver «sørstatsrock»-connaisseur 

«The Allman Brothers Band At Fillmore East» (1971) har alltid vært en av den improviserte gitarrockens totemer, og denne nye doble «deluxe»-utgaven byr på to nye kutt i forhold til den forrige utvidede CD-versjonen, «The Fillmore Concerts» fra 1992; riktignok innspilt tre måneder etter de to konsertene som utgjør hovedtyngden av materialet. 
Platens klassikerstatus rokkes selvfølgelig ikke en eneste millimeter av den grunn: 
Den så altfor tidlig avdøde Duane Allman og Richard «Dickie» Betts nesten overnaturlige gitarsamspill på disse innspillingene er fremdeles blant det mest oppsiktsvekkende som er begått med tolv strenger. 
Høydepunktet nås i «In Memory Of Elizabeth Reed», tretten minutter som er det nærmeste bluesbasert rockmusikk er kommet John Coltrane. 

Klassikeren har imidlertid nå fått uventet konkurranse om tittelen «Allman Brothers beste liveplate» i form av «Live At The Atlanta International Pop Festival July 3 & 5 1970», et dobbelalbum som presenterer mye av det samme materialet i både litt råere og enda litt friere utgaver. 

MORTEN STÅLE NILSEN 
