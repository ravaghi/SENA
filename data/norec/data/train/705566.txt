En vakker og unik kjærlighetsfabel
Hun er firkanta, han er følsom. 
Begge er fåmælte. 
Og single. 
Ved en tilfeldighet oppdager de at de har den samme drømmen hver natt. 
Hva betyr det? 

Om kropp og sjel 

Originaltittel: 
Teströl és lélekröl. 
Sjanger: 
Drama. 
Nasjonalitet: Ungarn 2017. 
Regi og manus: 
Ildikó Enyedi. 
Skuespillere: 
Géza Morcsányi, Alexandra Borbély, Zoltán Schneider, Ervin Nagy, Tamás Jordán, Zsuzsa Járó. Lengde: 
1 time 56 min. 
Aldersgrense: 15 år. 

Et slakteri, med alle sine groteskerier. 
Kan det virkelig være åstedet for en rørende kjærlighetshistorie? 
Ja, i denne snodige perlen av en Gullbjørnen-vinner går det helt greit. 

Endre er økonomisjefen på det store, fabrikkaktige slakteriet. 
En rolig mann, som aldri besøker selve slakteriet. 
Det gjør for vondt. 
En dag ankommer en ny kvalitetskontrollør: 
Maria er humørløs og firkanta, og det skorter også på de sosiale antennene. 
Derfor kommer hun raskt på kant med de fleste kollegene. 
Men Endre ser noe fascinerende i dette rare vesenet. 

Psykolog-avhør 

En dag skjer et innbrudd i slakteriet, og det som mangler er et paringsmiddel for okser. 
Alle ansatte må gjennom et avhør med en psykolog. 
Ett av spørsmålene er: 
Hva drømte du i natt? 

Når det viser seg at både Endre og Maria har drømt at de er hjorter i en snøkledd skog, tror psykologen det er avtalt spill. 
Men de to drømmerne vet bedre. 
De vet også at sammentreffet må bety noe, og bestemmer seg for å finne utav det sammen. 

De er begge redde for å åpne seg, og livredde for å bli avvist og forlatt. 
Gradvis blir vi kjent med to fastlåste, frosne sjeler som kanskje nå både har motivasjon og mulighet til å tine opp og nærme seg andre. 
I hverdagen, men kanskje også i kjærligheten. 

Kryper inn i hjertet 

«Om kropp og sjel» er både omstendelig og ordknapt fortalt. 
Til å være en film om følelser, er den merkelig blottet for emosjoner. 
Og nettopp derfor kryper den inn i hjertet ditt og blir værende der lenge etter rulleteksten. 
Og bare vokser og vokser i styrke. 

Det poetiske formspråket. 
Den ufattelig vakre fotograferingen. 
De rørende og troverdige rollefigurene, til tross for alle sine særheter. 
Den alvorlige humoren som gjennomsyrer handlingsløpet. 

Joda, «Om kropp og sjel» er en sjeldent rørende og vakker kjærlighetshistorie med alle sine grimme skavanker. 
