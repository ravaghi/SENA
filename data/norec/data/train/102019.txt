Konsertanmeldelse:Muse-sirkus 

Muse med årets første borteseier på Brann stadion. 

KONSERT: 
Muse STED: 
Brann Stadion, Bergen PUBLIKUM: ca. 16000 AKTUELT ALBUM: 
«The 2nd Law» 

Man skal være rimelig gretten for ikke la seg imponere av den mildt sagt sinnsyke scenografien til britene. 
På deres tredje bergensbesøk har de fylt over en tredjedel av Brann stadion med enorme lilla konkylier, en gigantisk gjennomsiktig lyspære (svever over publikum med turnende da me under "Guiding Light"), en fem-seks meter høy bevegelig femtitallsrobot og en vegg av en scene som dekker nesten hele stadionlangsiden med skjermer. 
Hovedscenen har selvsagt en catwalk som ender i en mindre scene midt blant publikum. 
Og - selv om bergenserne er blant de ivrigste fotballtilhengerne i den kjente delen av galaksen, gjør størrelsen på Muse-rigget Branns hjemmebane nesten til et intimt klubblokale. 

Den britiske trioen plukker fra en oversukret smågodtpose av internasjonal stormannsgal pop. 
Matthew Bellamys vokal krysser Bono med Thom Yorke og Jeff Buckley, gitaren drømmer om både The Edge og Billy Corgan, låtene lander på det forvirrende kontintentet bestående av Queen, Radiohead og jada - U2. 
Og så har vi den Skrillex-låta. 

Men tilbake til showet: 
Pyroflammer så kraftige at til og med en uventet bergenssol famler, animerte dansende ledere (Panic Station), en dressmann som konfettikaster Muse-Euro utover publikum før han får et illebefinnende og dør, (Animals) en overarbeidet dressdame som drikker bensin og dør (Feeling good), og myriader av TV-skjermer. 

Tross litt pauseklimpring av bassist Chis Wolstenholme (bass) og trommis Dominc Howard (og selvsagt Wolstenholmes i front for egen låt) - dette er tidvis så veldig Bellamys band. 

Summen av alt dette: 
En noe diffus global systemkritikk, der kapitalismen spiser sine barn - og der scenografien spiser låtene. 

Brann er ubeseiret på hjemmebane i år. 
Men i går vant Muse-showet. 
Selv om bandet til tider forsvant. 

PS! 
Muse spiller på Telenor Arena onsdag 24. juli. 

Anmeldelse av: 
TOR MARTIN BØE 
