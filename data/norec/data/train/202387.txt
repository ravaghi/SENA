TEST:Samsung M7500 Armani 

Ikke all mote er like hul. 

Vi liker å være ærlig med leserne våre, så det første kontrollspørsmålet i forbindelse med denne mobiltesten kommer allerede her: 
Har du hørt om Giorgio Armani? 

Hvis svaret er er et klart og tydelig nei, akkompagnert av et grynt og nesa strukket mot skyene lik en Leif Juster som overspiller forakt, er det ganske sikkert at Samsung M7500 ikke er for deg. 
Kom du derimot med et lite gisp i samme øyeblikk som Armani ble nevnt, bør du lese videre. 

Tastemote 

Også den forrige Armani-mobilen fra Samsung hadde utseendet på sin side - noe annet ville sendt hele Armani-ledelsen frivillig ut av vinduet fra øverste etasje av hovedkvarteret -, men den hadde blant annet en trykkfølsom skjerm som vi aldri ble venn med, og som fikk oss til å savne vanlig tastatur. 

Og her er det. 

Det har gjort denne Armani-telefonen atskillig mindre irriterende i bruk, og det har også tilført den en slankere midje som kler mobilen godt. 

M7500 er i det hele tatt et pent stykke arbeid, med ett glorete, overtydelig unntak: 
Den særdeles fargerike blinkingen langs sidene, som du underholdes med hver gang den skrus av og på. 
Det er med andre ord vanskelig å skjule Armani-stempelet, noe som selvfølgelig heller ikke er nødvendig for de som har kjøpt en, eh, Armani-mobiltelefon. 

Menyer og tastatur 

Samsung kjører et eget, lukket menysystem, men du kommer ikke til å føle deg i villrede av den grunn. 
Layouten er tilnærmet identisk med den du finner på Sony Ericsson og Nokia-mobiler, og selv om Samsung har omkalfatret litt på noen av menyene tar det ikke lang tid før en føler seg hjemme. 

Tastene ligger innbakt i mobilens overflate, og det finnes heller ingen kanter som skiller dem fra hverandre. 
Det gir i utgangspunktet visse utfordringer hva presisjonsnivået angår, og det er en overdrivelse å si at tastingen går som en drøm. 
Det er litt knotete å skrive tekstmeldinger og epost på et helt plant tastatur, og selv om det overgår skjermtastaturet på den forrige armaniutgaven er det nok slik at designet har fått i overkant mye oppmerksomhet på bekostning av funksjonaliteten. 

Muzak og mp3 

Ingen mobiltelefon uten mp3-spiller, ihvertfall ikke i 2009, og M7500 Armani er utstyrt med en helt kurant musikkspiller. 

Å overføre album og enkeltspor til mobilen via USB er helt smertefritt, selv om det, som på mange andre telefoner, ikke går på langt nær så raskt som USB 2.0-standarden tillater. 
Selve avspilleren fungerer også bra, og tilbyr vanlige tjenester som spillelister, omslagsbilder og tilfeldig avspilling. 

M7500 har avspillingsknapper på høyre side (spol, spill/pause), men av en eller annen grunn er det ikke mulig å bruke disse når tastelåsen er aktivert. 
Dermed må du låse opp telefonen hver gang du ønsker å sette avspilleren på pause eller skifte spor, en ikke spesielt elegant løsning tatt i betraktning elegansen det ellers kan skiltes med. 

Et annet irritasjonsmoment er at det oppstår en betydelig pause mellom sporene, og for de av oss som har behov for å høre for eksempel Pink Floyd uten hikke er mangelen på oppholdsfri avspilling skuffende. 

Lydkvaliteten er derimot meget bra, ikke minst hvis du får deg et skikkelig par hode- eller øretelefoner, og Samsung har dessuten funnet plass til en hodetelefonutgang i minijack-format (som riktignok var defekt på vårt testeksemplar, men det er også mulig å bruke USB-inngangen og et hodetelefonadapter). 

Kamera 

Vi har lært oss å forvente smuler fra mobilkameraer gjennom år med testing, men med 3.15 megapiksler og autofokus i bunn tar Armani-mobilen imponerende bra bilder. 

Det er først og fremst utendørsbildene som ser fargesprakende og livlige ut, men også innendørsbildene blir ok hvis du klarer holde telefonen stødig nok. 

Menysystemet er forutsigbart nok, og likner også her ikke så rent lite på det en finner på standardtelefoner fra andre, store mobilprodusenter. 

Du kan se to utendørseksempler her og her, og to bilder tatt innendørs her og her. 

Og sånn ellers 

Den innebygde nettleseren gjør en fin jobb med å laste inn mobiltilpassede sider, men det er ingen grunn til å plage seg selv med fullversjoner. 
M7500 har riktignok super-3G, men det er hastigheten på nettleseren som er flaskehalsen, og der kan som kjent netthastigheten gjøre lite. 

Det er også mulig å installere java-programmer for de som ønsker det - vi pleier alltid legge inn Opera Mini på mobiler som dette, og gjorde ingen unntak med M7500 -, men mer avansert funksjonalitet som for eksempel Exchange-støtte eller liknende kan du se langt etter. 
Epost-oppsettet støtter dog både POP og IMAP og inntil fire kontoer, så du er på ingen måte fortapt. 

Konklusjon 

Det er lett å innrømme at fordommene står i kø når en plukker opp en mobiltelefon som er så "merkevarebygget" som Samsung M7500, både i forhold til produktets egenskaper og i forhold til potensielle brukere. 
For hvem vil vel løpe rundt med en blinkende Emporio Armani-logo på telefonen? 

Vel, selv går jeg rundt med en mobiltelefon som har et sterkt synlig eple på baksiden, så vi har alle våre logoer. 

M7500 er faktisk en helt grei telefon som gjør en brukbar jobb på de fleste områder. 
Den tar imponerende bra bilder utendørs, den har en habil mp3-spiller, og den har et tastatur som i beste Twitter-stil oppfordrer til korte, heller enn lange meldinger. 

Så får det bli en sak mellom deg og garderoben din om dette er en mobil for deg. 
