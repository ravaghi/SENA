Fem av disse har spilt sammen siden 1973
Little Feat gir ut sitt beste album på mange år. 

ALBUM: 
Little Feat har eksistert i over 40 år, med noen pauser, og holder seg forbausende godt. 

To av medlemmene har vært med siden debuten i 1971, ytterligere tre fra 1973. 

Originalmedlem Richie Hayward døde dessverre i 2010. 

Da bandet gjestet Notodden Blues Festival i 2008, var det med den kvinnelige vokalisten Shaun Murphy i senter. 
Det føltes liksom ikke helt riktig, sjøl om bandet i seg sjøl gjorde en helt ok konsert. 

Hun forlot gruppa i 2009, og det er bare eldre, distingverte herrer igjen. 

Første på 11 år «Rooster Rag» er første ordinære album på 11 år, og det er overraskende vitalt - samtidig som de har den tilbakelente holdningen som har fulgt dem siden salig Lowell George sang «Willin'» for 40 år siden. 

På «Rooster Rag» er det flere som deler på vokaljobben, med en syngende gitarist Paul Barrére som en aldri så liten frontfigur (han har produsert også, sammen med pianist Bill Payne). 

Gjester Resten av gruppa består av Fred Tackett, som i likhet med Payne har vært med siden starten i 1971, Barrére, Sam Clayton og Kenny Gradney, som alle ble med i 1973 og Gabel Ford (trommer), som er nykommeren som erstatter Hayward. 

Blant gjestene er Johnny Lee Schell (gitar, vokal, tekniker) og Kim Wilson (munnspill). 

Egne låter Sangene på «Rooster Rag» er, med unntak for to låter signert bluesveteranene Mississippi John Hurt og Willie Dixon i hovedsak skrevet av bandets egne Tackett og Payne - fire av dem i kompaniskap med Grateful Dead-låtskriver Robert Hunter. 

Payne og Ford har sammen skrevet albumets høydepunkt, «The Blues Keep Coming». 

The Band Little Feat mikser rock, r'n'b' og blues (og en liten dæsj jazz) til en stuing som langt på vei er deres egen, men - jeg har vel aldri hørt så mye The Band i Little Feat som på denne utgivelsen. 

Det kommer tydeligst fram på åpningen «Candy Man Blues», tittellåten og «Rag Top Down» (det er selvfølgelig helt tilfeldig at The Band har en låt som heter «Rag Mama, Rag»). 

Little Feat har det i seg fortsatt - og eldes med stil. 
