Uinspirert sidesprang fra DumDum- og Raga-veteraner
Nils og Prepple er kun for storkonsumentene av norskspråklig rock. 

ALBUM: 
Ambisjonsnivået til de to herremennene Prepple Houmb (DumDum Boys) og Nils Petter Aune (Raga Rockers) strekker seg neppe lenger enn litt gutteromsmoro. 

Det forsvarer likevel ikke den nedtrykkende overflødighetsfølelsen som ligger som en klam hånd over hele plata. 
Vi snakker jo tross alt to av norsk rocks største fagmenn. 

Begge har sin umiskjennelige punka signatur, som også er det som redder dette prosjektet. 

Låtmessig er det for det meste, som tittelen indikerer, resirkulering av gamle klassiske rockeriff, les «Kashmir» av Led Zeppelin, «She» av Kiss og en haug med AC/DC-pastisjer. 

Lydbildet er tamt og trommene låter statisk og programmert. 

Med andre ord - du skal ha passe store DumDum- eller Raga-abstinenser for å få utbytte av denne plata. 
Alternativ venter du på nye utgivelser fra moderbandene og handler Oslo Ess i mellomtiden. 
