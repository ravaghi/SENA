Vinterstemning
Vokalkvintetten Pitsj gjenskaper vinterens magi på "Snø". 

Knapt noe er stillere og mykere enn fallende snøflak en fin vinterdag. 
Vokalgruppen Pitsj prøver å gjenskape opplevelsen av «stillheten og roen som kan oppstå̊ når vakre, lette snøkrystaller faller rolig mot jorden». 
Dette ifølge Anja Eline Skybakmoen, den ene av fem kvinner i Pitsj. 
Og det handler spesielt om låten «Snow is Falling» som åpner albumet «Snø». 

Dette er den tredje utgivelsen fra den Oslo-baserte a cappella-kvintetten. 
Albumet er for så vidt mer vinterstemninger enn direkte julemusikk. 
Riktignok finnes «julete» sanger som «Nissen», «Away in a Manger» og de to klassikerne «Deilig er den himmel blå» og «Deilig er jorden». 
Men helhetsinntrykket er mer at Pitsj har lyktes i å gjenskape noe av selve vinterens magi, både det myke og det mer barske. 
Sangene er enkle, arrangementene sparsomme, de slipper til noen stillferdige gjestemusikere på enkelte kutt. 

Pitsj består av Benedikte Kruse, Anine Kruse Skatrud, Ida Roggen, Ane Roggen og Anja Eline Skybakmoen. 
På «Snø» er mye av musikken skrevet av Skybakmoen og gruppen selv, men også komponister som Helge Lien og Hanne Hukkelberg har bidratt. 
Og Pitsj lar ikke idyllen ta overhånd. 
De tar konsekvensen av at vinteren også er en mørk årstid, en periode for savn og sorg. 
«Christmas Abyss» beskriver julehøytiden som en avgrunn, en alt annet enn lystig julesang. 

Pitsj har også hatt en intensjon om å legge de enkelte sangene til en spesifikk temperatur. 
I snø-sangene varierer de mellom den mykeste «nullføre»-stemning og atskillig røffere klang tilpasset mange bitende minusgrader. 
«Snø» er en plate med mange dimensjoner, en forfriskende nyskapning i floraen av julemusikk. 
