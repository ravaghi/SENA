Test:Bil med utsikt 

Det er utvilsomt den morsomme frontruteløsningen som vekker mest oppsikt i Citroëns nye småbil. 
Men bilen for øvrig er heller ikke dum. 

De franske merkene Citroën og Peugeot har vært tidlig ute med å ta mye glass i bruk i takene for å bedre utsikten og lysmengden innvendig. 
I nye C3 er for så vidt selve taket i vanlig metall, men bjelken som avslutter frontruten er trukket helt opp på oversiden av førerens hode. 
Det revolusjonerer rett og slett utsynet fra førerplassen og gjør spesielt kjøring langs fjell og høye bygninger til en ganske annen opplevelse. 

Ny småbil 

Men la oss ta det fra begynnelsen. 
C3 har nå nylig kommet i en helt ny utgave. 
Småbilen er inne i sin andre generasjon og erstatter en bil som ikke var overveldende interessant på slutten av livssyklusen. 
En del av formspråket er beholdt og det er fortsatt runde myke linjer som preger bilen. 
Men litt mer tenner har den fått, og på innsiden snakker vi om en helt ny bil. 

Tre motorer 

C3 er med sine 394 centimeter en ganske klassisk småbil og forsøker ikke å nærme seg kompaktklassen på samme måte som noen av konkurrentene. 
Tre motorer står i utgangspunktet på den norske importørens prisliste; en 1,4-liters bensinmotor på 95 hester, en like stor dieselmotor med 70 hestekrefter, samt en 1,6-liters dieselmotor på 92 hestekrefter. 

1.4 
HDi 

Vi har kjørt den minste dieselmotoren med det mellomste utstyrsnivået, Dynamique. 
En slik bil koster fra 188.000 kroner. 
Av utstyr inngår da ting som manuelt klimaanlegg, fartsholder, kjøling i hanskerom, tåkelys, skinnratt og elektriske sidespeil. 
Innstegsmodellen Attraction mangler disse tingene, men koster fra 180.000 kroner. 

Utsikt for 4.500 kroner 

Den bokstavelig talt spektakulære frontruten ved navn Zenith er kun standard på høyeste utstyrsnivå, men finnes som ekstrautstyr til de andre variantene for 4.500 kroner. 

Godt kvalitetsinntrykk 

Innvendig har inntrykket hevet seg klart i nye C3. Foruten utsikten kan man glede seg over forholdsvis høy kvalitetsfølelse i interiøret. 
Spesielt skinnrattet fortjener ros. 
Det er sportslig og kunne sittet i langt dyrere biler. 

Ok plass 

Plassforholdene er omtrent som forventet i en bil som dette. 
Foran vil de fleste sitte godt. 
Bak er det først og fremst takhøyden som kan begrense noe dersom du er over 185 centimeter. 
Som vanlig i denne klassen er det ikke voldsom beinplass bak, men C3 har en stor fordel i at det er mulig å dytte føttene langt inn under forsetene. 
Det hjelper betraktelig, om ikke for knærne så i alle fall for føttene. 

Bagasjeplassen er 300 liter, hvilket er ganske bra. 
Da er det mer irriterende at lasteterskelen er høy og litt trang, og lasteflaten blir langt i fra flat når du legger ned baksetene. 
Dermed blir det litt kronglete om du skal laste inn større gjenstander. 

Kjører greit 

Ute på veien oppleves C3 ganske trivelig. 
Den er lettkjørt og passe kvikk, ikke minst i byen med en svært lett styring. 
Noen sportslig bil er dette ikke, verken når det gjelder styring, motor, girkasse eller understell. 
Samtidig er den dynamisk nok til å takle ganske så inspirert kjøring og den opptrer ryddig og litt understyrt i harde svinger. 
Den gjør det den skal med andre ord, men det finnes morsommere biler i denne klassen. 

Bra komfort 

Fjæringskomforten er imidlertid ganske god. 
Ikke ekstraordinær på klassisk Citroën-vis, men trivelig for klassen. 
Støyisoleringen er nok det mest komfortbegrensende på langtur. 
Ikke at den er direkte dårlig, men både dekk og til dels motor høres når du kommer litt opp i hastighet. 

Motoren i seg selv er forholdsvis stillegående, men utvekslingen i den manuelle femtrinnskassen er litt lavere enn vi har blitt vant til de siste årene. 
I 100 kilometer i timen ligger man på om lag 2.400 omdreininger i minuttet. 
Femtrinnskassen er for øvrig Citroëns gamle kasse som vi mange ganger har kritisert for å være slapp og lang i vandringene. 
Dette er litt en vanesak også, og den er for så vidt lettarbeidet nok når du blir vant til den. 

Sterk nok 

Den lille dieselmotoren er overraskende kvikk. 
Ikke så at den oppleves sprek, men uten fullastet bil oppleves den tilstekkelig under vanlig kjøring. 
70 hestekrefter er imidlertid ikke mye, noe som merkes når man prøver å hente ut litt ekstra mot toppen av turtallsskalaen. 
Der går det litt trått. 
160 newtonmeter fra 2.000 omdreininger gjør likevel at man har greit med krefter der man vanligvis ligger. 
Også på lave turtall er denne motoren forholdsvis fleksibel. 

Vurder større motor 

0-100 går på 13,7 sekunder. 
Dersom du kjører mye på motorvei eller ofte laster bilen full, ville vi nok gått for 1,6-literen med 92 hestekrefter. 
Den bruker dessuten mindre drivstoff med sine 0,38 liter og 99 gram CO2. 
Den større motoren kan fort vise seg å lønne seg på litt sikt, ikke minst med tanke på bruktverdien. 

1,4-literen i vår testbil trenger 0,42 liter per mil på blandet kjøring. 
Det resulterer i et CO2-utslipp på 113 gram. 

Konklusjon 

Alt i alt er C3 en trivelig småbil som har sjarm og særpreg, mye på grunn av den morsomme frontruten. 
Ser man på rene egenskaper finnes det nok bedre biler i denne klassen, og Volkswagen Polo forblir referansen i våre øyne, fulgt av konsernfetter Skoda Fabia. 
Prismessig ligger nye 
C3 ganske greit plassert, i alle fall denne minste dieselmotoren som jo fungerer greit for de flestes bruk. 
Forskjellen til de fleste konkurrentene er imidlertid såpass liten at det ikke blir av avgjørende betydning. 

Avgjørende blir imidlertid utsikten som så vidt vipper C3 opp til en 5er på terningen. 
