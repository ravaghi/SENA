Narum:«Samma hen du fær» 

(Warner) 

Sommerens fineste norske tonefølge. 

Totentrioen Narum består av søsknene Benedicte, Jon Anders og Lars Christian Narum, hvorav sistnevnte har skrevet tekst og musikk til det som må være bortimot perfekt sommermusikk. 
Noen triks har han nok lært av sine bandkolleger i Hellbillies, men selvfølgelig har han også hørt på Prøysen. 
Ikke minst er det dialekten og kjærligheten til sommeren som retter fokuset mot vår visekonge. 
Selv om Lars Christian ikke har det samme stinget og poesien som salige Alf (hvem har nå det, egentlig?) skriver han flotte hverdagstekster om nettopp kjærlighet, forelskelse og savn - ofte med en både sår og vemodig undertone som passer perfekt til søsteren Benediktes innbydende stemme. 
Låtene er nesten uten unntak like innbydende, lette og likevel levende i Jon Anders Narums delikat organiske produksjon. 
Dette er en debut det står respekt av, og som er et ypperlig supplement til lyse og lange sommerkvelder. 

«Såg regnbågån lyse», «Når bære sammar'n kjem», «Samma hen du fær», «Je veit et stelle» og «Kjinner håss je smelter litt nå». 
