Rikt om hus
Regi: 
Vadim Perelman. 
Med: 
Jennifer Connelly, Ben Kingsley, Shohreh Aghdashloo. 
Am. drama. 
15 år. 

Rikholdig og skjebnetungt om dyrekjøpt kamp for et svært beskjedent hus. 

Et hus er et dårlig egnet pant. 
Et hus kan være alt. 
Knytte et liv til en fortid, bære kontakt med ens opphav. 
Knytte et liv til en fremtid, innebære et håp. 
Fundament, tak og dør mot verden. 

Kampen om et lite hus på en høyde ved havet i «House of Sand and Fog» handler ikke om et hus. 
Men om hva det representerer. 

En ung og sårbar kvinne mister sitt arvede hus på en tvangsauksjon. 
En immigrert iransk offiser kjøper det til spottpris. 
Men for alt han eier. 
Hans fundamentale investering for resten av hans liv. 

Langsomt og økende rikholdig ruller dette tre ganger Oscar-nominerte (Kingsley, Aghdashloo, filmmusikk) drama frem. 
Inntil form og innhold i finalens siste runde inngår samlet overvekt og vipper over i det akkurat for svulstige. 

ELLEN MARGRETHE SAND 
