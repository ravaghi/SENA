First Aid Kit:Balsam for sjelen 

First Aid Kit får fremdeles tøffe gutter og jenter til å gråte. 

First Aid Kit: 
"Ruins" (Columbia/Sony) 

Albumet «The Lion´s Roar» fra 2012 sikret den svenske søskenduoen Johanna og Klara Söderberg sitt store internasjonale gjennombrudd, etter å ha vært i rampelyset siden tidlige tenår. 

Jeg har hatt gleden av å se dem live to ganger, begge endte med tårevått fjes. 
Siden har de fått både Patti Smith og Emmylou Harris til å gråte. 
En god egenskap ved et band som oppleves tvers igjennom ekte i alt de gjør. 

Åpneren «Rebel heart» innfrir forventningene og røper at deres fjerde album er hakket råere enn den elegante forgjengeren «Stay gold». 
Stemmen nesten skingrende; her er noe uskjønt å spore. 

Siden sist har duoen hatt et oppbrudd. 
Spillegleden var forsvunnet, og tonen mellom søstrene anstrengt. 
Klaras samlivsbrudd og påfølgende livskrise har båret frukter og kommet bandet til gode. 
«Ruins» er et klassisk break-up album og gjenforener søstrene i en slags felles terapitime. 

Den oppløftende «It's a shame» er åpenhjertig om hvordan lengsel og skam smelter sammen etter et brudd. 
Balladen «Fireworks» beskriver søken etter kjærlighet nærmest som en form for selvskading. 

Med «Distant star» drar de mer på. 
Et kledelig mollstemt refreng og et disharmonisk, nesten forførende mellomspill. 
«Postcard» er et tydelig nikk til tradisjonen de trer inn i, med mer enn et hint av honky-tonk. 

«Hem of her dress» byr på mariachi-trompeter, skråling og skåling – en kan formelig lukte whiskydunsten. 

First Aid Kit finner ikke opp kruttet og lar være å tukle for mye med en kjent oppskrift, som fremdeles hviler på ekstremt vakre vokalharmonier og bittersøte countrymelodier. 
Produksjonen oppleves mindre glatt enn forgjengeren, og sammen med bandet leker de seg med flere instrumenter enn før. 

Siste spor «Nothing has to be true» druknes derimot i støy. 
Kanskje ment som en massiv avslutning, men mest et feilskjær på et ellers strålende album. 

Beste spor: 
«Fireworks», «Rebel heart», «Distant star». 
