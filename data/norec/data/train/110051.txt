Test av Nissan Qashqai:Smått men godt 

Med en ny mindre dieselmotor og lavere inngangspris seiler også Nissans storselger Qashqai opp som et av de heteste kortene i klassen. 

Men den er fremdeles litt for dyr og har for lite plass for å nå helt til topps. 

Så langt i år har den rimeligere varianten med trekk på to hjul stått for den største delen av salget. 
Den koster 313.300 kroner, mot den testede firehjulstrekkerens 351.100 kroner - med samme 130 hestekrefters dieselmor. 

Det betyr at bilen som firehjulstrekk også får en inngangspris som ligger cirka 40000 over Subaru XV og Mitsubishi ASX. 

Men det merkes bak rattet. 
Borte er det meste av støyen under kjøring, og borte er den litt mer spartanske interiørkvaliteten og komforten. 

I minste laget 

Plass i baksetet og i bagasjerommet blir litt i minste laget i den testede varianten. 

Bilen fås også i en syv seters variant med trekk på alle fire. 

Da øker inngangsprisen til 378.100 kroner og bagasjerommet (som femseter) øker med 140 liter til totalt 550 liter. 

Bilen er, som Mitsubishi ASX, litt død på lave turtall, men kommer fint hvis du jobber litt med den. 

Autolease anbefaler utstyrsvarianten Tekna for lavest mulig verdifall. 
Den har det meste, inkludert xenon, navigasjon og panoramatak. 
Trenger du syv seter, er også dette bra for verdifallet. 

HER ER VÅRE VURDERINGER: 

Førermiljø Bra kvalitet, lavt støynivå. 

Kjøreegenskaper Mykt kjøreoppsett gir litt krenging men mer komfort, litt død på lavt turtall. 

Plass Liten bagasjeplass. 
Også blant de minste i både dybde og bredde i baksetet. 

Miljø Lavest oppgitt blandet forbruk i testen med 0,51 l/mil. 
Også blant de laveste på CO2. 

Pris Midt på treet, men flere hestekrefter og langt mer komfort enn både Mitsubishi ASX og Nissan Qashqai. 

Å eie Holder seg ifølge Autolease like bra i pris som gjennomsnittet i klassen basert på 3 år eietid eller 45 000 kjørte kilometer. 
Forventede årlige vedlikeholdskostnader i perioden er på 3400 kroner eller under snittet i klassen. 

Sikkerhet Toppscore i EuroNCAP. 

Design Greit både innvendig og utvendig. 
