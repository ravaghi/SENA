Heftig humbug
Angelina Jolie er knallgod som superspion i den usannsynlige actionthrilleren «Salt». 

||| 
FILM: 
Evelyn Salt skulle i utgangspunktet hete Edwin Salt og spilles av Tom Cruise. 
Men Cruise syntes etter nærmere ettertanke at Salt liknet for mye på Ethan Hunt i «Mission Impossible»-filmene og trakk seg. 
Dermed ble Salt skrevet om til en kvinnelig superspion og rollen tilbudt en av de få troverdige superkvinnene i dagens Hollywood. 

Eller, for å si det på en annen måte: 
Hvis Matt Damon hadde spilt tittelrollen i «Salt», ville resultatet blitt den fjerde beste Jason Bourne-filmen til nå, nesten på høyde med den dårligste i trilogien, «The Bourne Ultimatum». 
Med Angelina Jolie, derimot, blir «Salt» noe annet og svært så forfriskende. 
Listen over kvinnelige actionspioner er ikke lang og Jolie tilfører sjangeren friskt blod, i dobbel forstand. 

Russisk pølsevev 

Handlingen i «Salt» består av reinskåret pølsevev. 
I første scene befinner vi oss i Nord-Korea, der Jolie ligger på betonggulvet i bare undertøyet og får stukket en slange i munnen som så fylles med bensin. 
To år seinere er hun lykkelig gift med en tysk edderkoppekspert og har en skrivebordjobb i CIA. 
Så blir hun anklaget for å være dobbeltagent. 
Alt dette skjer før filmen dras i gang for alvor. 

Plottet er besynderlig retro, déjà vu all over again og kald krig for alle penga. 
Riktignok ble en gjeng russiske «sleeper agents» avslørt i USA tidligere i år, men de virket både ufarlige og ineffektive. 
I «Salt» er russerne farlige igjen og assosiasjonene går i retning av «The Manchurian Candidate», en film som ble nyinnspilt for noen år siden, med Liev Schreiber i den ene hovedrollen. 
Og hvem er Evelyn Salts nærmeste fortrolige i CIA? 
Ingen andre enn Liev Schreiber. 
Hm. 

Bra håndverk 

«Salt» mangler den politiske sannsynligheten som tross alt fantes i Bourne-filmene, selv om helten selv var usannsynlig super. 
Men «Salt» har andre kvaliteter: australske Phillip Noyce, som hadde stor suksess med sine Tom Clancy-filmatiseringer på 90-tallet, er en dyktig regissør av actionthrillere og det er lite å utsette på håndverket i «Salt». 

Uten dødpunkter 

Merkeligere er det at Kurt Wimmer, som har skrevet mye rart, men også den utsøkte remaken av «The Thomas Crown Affair», ikke har klart å finne på noe mer aktuelt enn russiske agenter som våkner til liv i USA etter mange års søvn og planlegger ragnarokk. 

Men skuespillerne, ikke minst Schreiber og Chiwetel Ejiofor, er prima vare. 
Sammen med Evelyn Salt kaster de seg ut i pølsevevet med intenst alvor og livet som innsats. 
Det blir en heisatur uten dødpunkter og filmen føles tjue minutter for kort. 
