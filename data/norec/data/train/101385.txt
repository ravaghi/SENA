TV-premiere:Valen stadig bedre 

Kristian Valen dropper egne karakterer og satser alt på parodier. 
Det gjør han lurt i. 

TV-premiere: 
«Kanal Valen». 
TVNorge. 
Tirsdag 16.9 kl 21. 

Siddisen er fremdeles en av landets beste parodikere – hvordan stemmen hans tryller frem totalt forskjellige karer som Lars Lillo-Stenberg og Brian Johnson er ikke annet enn imponerende. 
Synger godt gjør han også. 
De to dukker begge opp i Valens nye TV-show på TVNorge. 
Konseptet har han prøvd ut tidligere, både på TVNorge og i NRK: 
Han har konstruert sin egen TV-kanal, hvor han kan parodiere alt fra «komisk slagferdig» sportsanker til Bjørn Kjos i reklamepausene. 

Borte er figurene han har skapt selv. 
Den sleske Syden-siddisen og resten av gjengen har for lengst utspilt sin rolle, i stedet presenterer Valen oss for en rekke nye. 
Han avslører hva artistene _egentlig_ mener om egen posisjon og andre kolleger i en treffende «Hver gang vi møtes»-parodi. 

Se Valen bli fiket til av Sharon Stone her: 

Se Kristian Valen i rollen som CNN-reporter Richard Quest hvor han intervjuer skuespiller Sharon Stone. 
Scenen er fra Valens nye TV-program «Kanal Valen» på TV Norge. 
Showet har sendestart i september. 

Han overrasker stort og tar virkelig sjanser når han beveger seg vekk fra morsmålet og parodierer CNN-kommentator Richard Quest, med ingen ringere enn Sharon Stone som gjest. 
Det er vilt imponerende, gjør selv din egen sammenligning med YouTube-klipp av originalen. 
Men, og dette er hovedproblemet med Valens gode parodier: 
Noen ganger kan det virke som han selv er altfor forelsket i uttrykket han har funnet – og simpelthen glemmer at parodien også bør si noe morsomt. 
Jeg har etterlyst det tidligere også, og tenker fortsatt på hvor fantastisk bra dette kunne ha vært med flere kritiske runder på manusstadiet 
- Valen er et såpass talent at han bør kunne koste på seg de beste tekstforfatterne her til lands. 

Heldigvis er det flere overraskelser på lur i «Kanal Valen». 
Inn fra siden kommer nemlig NRKs machomann Leo Ajkic – til en prat med «seg selv» i speilet. 
Jeg satt fjetret og lo på en helt annen måte enn man pleier av Valens TV-serier. 
Nytt og bra fra den kanten, slikt må vi gjerne få enda mer av! 

ØYSTEIN DAVID JOHANSEN 
