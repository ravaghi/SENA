Overmenneskelige fly
Her kommer Disneys andre film om småflyet Dusty Sprøytåker. 
Det er ingen stor opplevelse. 

"Fly 2: Brann og redning". 
Regi: Bobs Gannaway. 
Norske stemmer: 
Jan Gunnar Røise med flere. 
USA 2014. 
1 time 23 minutter. 
Aldersgrense: 7 år. 
Egnethet: 
Familie. 

Småunger hekta på fly vil nok uansett la seg fornøye av en film breddfull av fly som farer rundt og slukker branner. 
Men har man som ambisjon å gi barna et minstemål av kunstnerisk verdi i form og innhold, ligg unna. 

Teite replikker, fæl musikk 

Her er teite høhø-replikker som når et fly sier til en bil: 
"Du er drivstoffkonsulent?" og bilen svarer: 
"Det stemmer, jeg driver på." 
Her er overfestlig marsjmusikk som på sykt irriterende vis akkompagnerer flyenes kamp mot ildebrann. 

Med Pelle politibil og traktoren Gråtass er vi vant til menneskeliggjøring av kjøretøy ved at lyktene er blitt til øyne. 
Disney drar imidlertid grepet med menneskeliggjøring av fly og biler så langt ut at mennesker ikke eksisterer i filmen. 
Under en flyoppvisning er folk på tribunene erstattet av biler med øyne. 
Da hotellgjester skal evakueres på grunn av skogbrann, er foajeen stappfull av biler som kjører av sted. 
Det ser ganske tåpelig ut. 

Flystuntene er brukbart animert. 
Men Dusty og flyvennene hans gjør så mye dumdristig at det overhodet ikke er troverdig at de kan bli reparert etter å ha havarert igjen og igjen. 
Av dette følger også en komplett mangel på moralske utfordringer, noe som gjør den lille helten til en uinteressant figur. 

Heller ikke førstefilmen "Fly" fikk særlig skryt. 
Med oppfølgeren viser Disney igjen at dette er hastverksarbeid for å etterligne den tidligere suksessen "Biler". 
