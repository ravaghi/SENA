#denfølelsen
...når Dagny drar frem en meme fra 2011. 

Neida, ikke helt. 
Dagnys siste låt «That Feeling When» er mer uskyldig enn som så. 
Oppfølgeren til avhengighetsskapende «Love You Like That» kjører forsåvidt i samme spor som forgjengeren, og det er kanskje akkurat det som gjør at den ikke klatrer helt til toppen av flaggstanga. 

Selve strukturen går i en intetsigende retning, med et refreng som inviterer til mye allsang. 
Dagny beviser konstant at hun ruger på påvirkningskraften til å få lyttere til å engasjere seg i låtene sine. 
Sitter du på den altfor fulle 12-trikken mot Grünerløkka i rushen med Dagny på øret, vær oppmerksom på at de som er utenfor ser at du mimer «I feel it - that feeling wheeeeen» mot ruta med ditt inderligste fjes, uansett hvor mye du lukker øynene dine i karakter. 

Vokalmessig er fortsatt Dagny noe av det reneste og beste som høres om dagen, men artisten ville kommet positivt ut av å ta flere sjanser. 
Hun har åpenbart alle verktøyene på plass. 

Artisten er kjent for å lage elektronisk pop på egne premisser, som hun tidligere har demonstrert i samtlige singler. 
«That Feeling When» sklir derimot inn i et landskap uten noe spesielt mer å gi enn en ydmyk låt som ikke ønsker å gjøre deg vondt. 
