Viltert med Snurre og Daffy
Regi: Joe Dante. 
Med: 
Brendan Fraser, Jenna Elfman, Snurre Sprett, Daffy Duck. 
Norske stemmer. 
Am. komedie. 
7 år. 

Daffy Duck og Snurre Sprett leder an i en vilter og masete ferd med actionhumor underveis. 

Denne elleville affæren er en eneste lang henvisning til gamle og nyere tegnefilmhelter, animasjonsfigurer - og levende filmhelter. 
Det har åpenbart vært viktigere å flette inn flest mulig effekter fra tidligere suksesser enn å lage en god historie. 

Brendan Fraser (fra «Mumien»-filmene) og Jenna Elfman er i tillegg til filmens andre skapninger tillagt norske stemmer. 
Det er innlysende i forhold til filmens unge publikum, men gjør de to «menneskelige» hovedpersonene enda mer stive og keitete enn de i utgangspunktet er. 
Snurre og Daffy, med animasjonsvenner, har i det minste en formidabel aksjonsradius og en eventyrlig evne til å gjenoppstå etter å ha blitt overkjørt, beskutt, pepret ut i verdensrommet - eller utsatt for andre små uhell. 
Frekke og nesevise er de fremdeles - og ganske underholdende, og samspillet med vanlige dødelige behersker de godt. 

Steve Martin gjør en fornøyelig skurkerolle, og Timothy Dalton greier seg bra som spionhelt - også de med for mine ører uvante norske stemmer. 

Dette er helt klart ellevill action med en del kvaliteter, men etter hvert maser den mer enn den morer. 
