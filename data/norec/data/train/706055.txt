BOK:Så lenge skuta kan gå 

BOK: 
Velskrevet men noe statisk om menneskets ensomhet, meningsbehov og eksistensielle nød. 

Mads Rage: 
Og skipet siglar vidare. 
Roman. 
171 sider. 
Samlaget. 

Allerede tittelen på Mads Rages (f. 1982) gode debutroman gir assosiasjoner i ymse retninger, bl.a. til engelske sjøromaner og Griegs ”Skibet gaar videre” (1924). 

Handlingen er lagt til et skip i postapokalyptisk tid, hovedpersonen er dekksgutten Poll. 
Verden av i går får vi ikke vite så mye om. 
Mannskapet fødes, lever og dør ombord, og de døde senkes i sjøen svøpt i fiskeskinn og med en bok på brystet. 
Skipet og sjøen er alt som finnes, mannskapet har ingen forestillinger om at det skal finnes andre mennesker, skip og steder. 
”Endelause dagar låg framfor han, og han skulle aldri komma ut av den augneblinken han var i” (s. 70). 

Når så Poll tjuvlåner en bok fra Kapteinens skipskiste, innføres også en semiotisk dimensjon i verket. 
(Red merk: 
Semiotikk er læren om tegn og tegnbrukende atferd.) 
Ikke bare blir de sosiale tegn og mønstre tolket, men analfabeten Poll får også en sterk fornemmelse av at bokstavene taler til ham fra boksidene, moren Alis tolker værtegn og Dokteren tolker sykdomstegn etter som den ene etter den andre blir syk og dør. 

Når skipet deretter blir liggende i vindstille, synes alt å foregå i et lukket rom, der personene drar maten opp av fjorden, går og skuler på hverandre, skjøtter sine oppgaver og vokter sine privilegier, i en mer metafysisk ladet tilstand som kretser omkring den enkeltes ensomhet og meningsmangel, og der moralen ombord blir stadig mer dyster og trykkende. 
”Eg trur me har sigla inn i ei særskild daudsone,” heter det side 120, og dette reflekteres også i et nokså statisk og handlingsfattig forløp, der det mest dramatiske som skjer er når ballastrommet fylles med vann og det oppdages skipsorm i skroget. 

Romanen har nesten like lite fremdrift som skipet den handler om, og selv om språket er vart og vakkert, er ikke dette egnet til å bære romanen på egenhånd. 
Men ”Og skipet siglar vidare” åpner altså for store tolkningsrom og inviterer til en universaliserende utlegning og allegorisk lesning, der skipet kanskje blir en metafysisk størrelse og et bilde på tilværelsen i seg selv, som effektivt forsterkes av en praktfull slutt. 
