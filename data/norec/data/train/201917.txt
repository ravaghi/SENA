CDBurnerXP Pro 4.2
Det brenner alt fra CD til Blu-ray, og er helt gratis. 
Det er samtidig kanskje det beste programmet for alle brenne-behov. 

Hver gang et populært program kommer i ny versjon, forventes det at alle de gamle funksjonene er på plass, i tillegg til en rekke nye og nyttige som skal friste deg og meg til å oppgradere. 

For programutviklerne er det nærmest å betrakte som en forbannelse som er umulig å komme seg unna. 

Blir for tungt til slutt 

På et eller annet punkt etter versjon 5 er nemlig problemene nærmest uunngåelige. 
Ofte materialisert gjennom det som kalles "bloatware", som først og fremst er betegnelsen på programmer som er blitt så overfylt av funksjoner og så tunge å kjøre at det blir mer fristende å la være. 

Det finnes flere eksempler på CD-brenneprogrammer som har gått i denne fellen, og uten å gå i detalj kan vi konkludere med at det heldigvis står noen alternativer klare den dagen programmene rett og slett blir for slitsomme å bruke. 

CDBurnerXP 
Pro er et eksempel på et program som står langt framme i køen, og som nå er blitt en DinSide-favoritt - uansett hva vi ønsker å bruke brennerne våre til, enten det er snakk å brenne eller kopiere CD-er, DVD-er, ja - endogtil brenning av Blu-ray-plater håndterer dette programmet med bravur. 

Enkelt i bruk 

Grensesnittet er rent og enkelt, og veldig klassisk for brenneprogrammer. 
Du velger først enkelt hva du ønsker å utføre, og deretter er det bare å dra og slippe filer fra det øverste vinduet til det nederste, og avslutte med brenneknappen. 

Og i motsetning til de fleste andre brenneprogrammene som tilbys gratis, kan du kopiere plater og lage video-DVDer ved hjelp av CDBurnerXP Pro. 
Det er heller ingen begrensninger knyttet til bruken, og det eksisterer ikke noen betalversjon av programmet. 
Det er heller ikke befengt med annonser eller annet som kan trekke inntrykket ned. 

Men best av alt: 
Programmet er noe av det mest stabile vi har vært borti av brenneprogrammer, enten de har kostet penger eller vært gratis. 
Vi har nå kjørt versjon 4.2 en god stund, og har ennå ikke opplevd problemer av noe slag. 

Anbefales 

La deg ikke lure av bokstavene "XP", CDBurnerXP Pro fungerer i alt fra Windows 2000 til Windows 7, men det kan hende du må installere . 
NET-rammeverket dersom du ikke allerede har gjort det gjennom Windows Update. 

Og glemte vi å nevne at programmet kommer i norsk språkdrakt? 

For mer informasjon og for nedlasting av programmet (kun 3 MB), besøk cdburnerxp.se. 
