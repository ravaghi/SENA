Ane Brun:«Live At Stockholm Concert Hall» 

(Balloon Ranger/Bonnier Amigo) 

Konsert-DVD forkledd som konsert-CD. 

Konsertalbum flest er noen kyniske slappfisker, gitt ut for å tyne kroner og fullføre kontrakter. 
Noen helt få bringer til torgs noe artisten ikke klarer å trylle frem i studio. 
Andre igjen, som Ane Bruns DVD/CD-kombo, er feiringer av en artist som akkurat nå surfer på et kreativt karrierecrescendo som fortjener å bli dokumentert. 

Den nesten to timer lange DVD-en er hovedattraksjonen: 25 sanger, mot CD-ens 16 (17 med den nye, studioinnspilte 1940-tallsflørten «My Baby's Arms»). 
Bandet spiller lekent lekkert og på hva som helst, og overfyller aldri det duvende luftige lydbildet. 
Brun selv synes å være mer til stede i sangene enn i den fysiske salen. 
Den piaf'sk bevrende, fuglesangaktige røsten hennes rettferdiggjør bruk av klisjeen «nerve». 
Demningene brister gradvis. 
Det låter helt nydelig. 

Utgivelser som dette, er nesten per definisjon mindre «anvendelige» enn konvensjonelle plateutgivelser. 
Men det skulle bare mangle at Ane Brun ikke fikk gitt ut sin. 

ANBEFALTE KJØP: 
«The Puzzle», «Humming One Of Your Songs», «The Fall», «Don't Leave», «Song No. 6» 
