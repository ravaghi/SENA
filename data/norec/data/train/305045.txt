Sjekk ut verdens beste mann-og-kone-band
Amerikanske Tedeschi Trucks Band har funnet sitt særpreg. 

ALBUM: 
Tedeschi Trucks Band fikk mange nye venner etter utekonserten på Brygga under Notodden Blues Festival for to uker siden. 

Bandet hadde stått på ønskelista til festivalen et par år, og ble hentet over fra en lengre USA-turné for å gjør denne ene konserten i Europa. 

En voksen - og riktig - booking, ikke minst med tanke på festivalens rykte som en viktig festival. 

Praten gikk 
At ikke flere enn om lag 3000 dukket opp, må tilskrives massivt regnvær på formiddagen og det faktum at bandet ikke er godt nok etablert i folks bevissthet. 
Ennå. 

Etter konserten gikk praten i bluesbyen, så det kan endre seg. 
Og - etter dette albumet finnes det ikke lengre unnskyldninger. 

Heldig kombinasjon Tedeschi Trucks Band er en særdeles heldig kombinasjon av Derek Trucks og Susan Tedeschi, ektepar som hver for seg utmerker seg som gitarister - og sammen er blendende. 

Debutalbumet «Revelator» (2011) fikk da også en Grammy som beste bluesalbum. 

En av de beste Trucks (34), de siste 14 åra gitarist i Allman Brothers Band, havnet på 16. plass i Rolling Stone Magazines kåring av de 100 beste gitaristene i 2011, og er en ener på slide. 

Hovedvokalist Tedeschi (43) har gitt ut flere glimrende bluesalbum som soloartist, og har en framtredende rolle som hovedvokalist (og live også som gitarist) i «familiebandet» - som ellers teller ti menn. 

Låtene skriver de sammen, gjerne i samarbeid med folk som Gary Louris, John Leventhal eller Doyle Bramhall II. 

Stilmessig balanserer bandet mellom soul, slow blues, bluesrock og sørstatsrock - med en dæsj funk og gospel. 

Signaturer 
På Notodden showet særlig den lille blåserekka mer enn hovedpersonene. 

De er viktige for lydbildet også på plate, sjøl om vi ikke ser dem her. 
Men fokus ligger selvfølgelig på Trucks og Tedeschi, med hver sin signatur. 

Skingrende og vakker Trucks står for det fineste slidegitarspillet du hører nå om dagen, og det er bare å ta av seg hatten for Tedeschis vekselvis gjennomtrengende, skingrende stemme i heftige låter som «Made Up Mind» og «Part Of Me» og vakre stemme i høydepunktene «Do I Look Worried», «It's So Heavy», «Sweet And Low» og nedstrippa «Calling Out To You». 

Særpreg 
På «Idle Wind», «All That I Need» og jammelåta «The Storm» blir Allman Brothers-influensen tydelig, særlig i gitarspillet, men albumet er først og fremst en understreking av at Tedeschi Trucks Band så absolutt har landet sitt særpreg, uavhengig av tidligere meritter. 

«Made Up Mind» er altså navnet på albumet. 
Jeg har gjort meg opp en mening forlengst. 
