Mørkt og brutalt fra Kampfar
Man kan høre musikken langt ut i Markensgate. 
Årets høyeste festival er på sin andre og siste dag, og black metal-bandet Kampfar er nest sist ut på Kick. 

Når: 
Lørdag kveld 

Hvor: Kick, Kristiansand 

Bandet fra Fredrikstad har eksistert siden 1994, og har beveget seg gjennom tre perioder fra duo-format til å bli et live-band med fire medlemmer. 
Det er ni år siden sist de var i Kristiansand. 
De er nå aktuelle med albumet “Djevelmakt» og det er fra denne vi finner åpningslåten. 
«Mylder» var den beste sangen fra plata og begynner som en kraftpakke. 
«Helvete» er det første som kommer ut av munnen til vokalist Dolk. 
Dette skal være ondt, mørkt og brutalt. 

Dolk er en bra entertainer. 
Han veiver med flagg, får publikum med seg på diverse gester og lever seg inn i de norske tekstene. 
Midt under konserten gjør han til og med et lite klesskifte! 

Musikalsk sett er det ganske så bra. 
Blastbeaten til Ask Ty Arctander er tight som er maskingevær og Jon Bakker på bass og Ole Haervigsen på gitar spiller godt, dynamisk sammen. 
Det som trekker ned er noen tafatte og dårlig sampla backingtracks som blir brukt i noen av låtene. 
I tillegg var ikke lyden på topp, og vi fikk oppleve flere stygge feeds i løpet av konserten. 

Man merker at dette er et planlagt show fra Kampfar, og de leverer godt med masse energi og overbevisning, men de har litt å gå på når det gjelder lydbildet. 
Det virker litt slurvete. 
