Skal nå massene med kompakt SUV
Jaguar E-Pace er kul og praktisk, men konkurransen kan blir tøff. 

Trenden er klar over hele verden: 
Folket vil ha SUV og markedet vokser mest blant de minste SUV-ene. 
Da er det ikke noen tvil om hvilke biler man skal bygge. 

Det er ikke spesielt lenge siden Jaguar kom med sin første SUV noen sinne, F-Pace. 
Nå kommer lillebror E-Pace og om noen måneder kommer den aller mest spennende for Norge, nemlig den helelektriske I-Pace. 
DEN kommer til å slå an i Norge. 
Hele 1.200 har allrede betalt 10.000 kroner i depositum for å få en. 

Hvorvidt E-Pace vil slå an vil tiden vise. 
Den havner midt i det knallharde kompaktsegmentet med luksusbiler. 
Med en lengde på 440 centimeter har de utnevnt konkurrenter som Audi Q3, BMW X1 og X2, Mercedes GLA, Volvo XC40, Mini Countryman, med flere. 

Konkurransen er knivskarp og prissensitiv. 
Jaguar prises som premiumbil men fås med gunstig norgespakke fra 599.000 kroner, som du kan lese mer om lenger nede i artikkelen. 

Hva er det? 

Dette er en helt ny bil, selv om noe av arkitekturen kan spores tilbake til den nå aldrende, men fortsatt stilige Range Rover Evoque. 
Under panseret finner du utelukkende den helt nyutviklede, firesylindrede, helaluminiums tolitersmotor med turbo. 

De kalles Ingenium og hadde premiere sent i fjor: 
Tre dieselvarianter på henholdsvis 150, 180 og 240 hester og to bensinvarianter på 240 og 300 hester. 

I Norge tror Jaguar at den minste dieselvarianten vil bli storselgeren. 
For første gang siden X-Type finner du en tverrstilt motor i en jaguar. 
Kun de to minste dieslene fås med 6-trinns manuell og kun den minste fås med forhjulstrekk. 

Resten har 9-trinns automat og avansert firehjulstrekk med våtclutcher til begge bakhjul, som sikrer bra med grep på begge bakhjulene. 

Systemet skal gripe inn på et hundredels sekund og skal kunne by på leken oppførsel på vinterføre og balanse under pådrag på tørt. 
Vi testet sladdeegenskaper på en trang grusbane og det funker. 

Bakkeklaringen er på 20 centimeter og bilen skal klare å vade i 50 centimeter vann. 
Det er allerede klasseledende. 
Vi kjørte den i terreng de fleste vil unngå og firehjulsdriften virket upåklagelig. 
Det gjør den stort sett i konkurrentene også. 

Innvendig komfort 

Man sitter godt og relativt høyt i 14-veis elektrisk justerbare seter i vår bil. 
Rattet justeres fra skyhøyt til ok og rattet kan trekkes unormalt nær kroppen, dette er veldig bra. 

Jaguar har klart å utnytte plassen godt, og det er god plass til fire storvokste voksne samtidig. 
Da er det riktignok ikke all verdens av ekstra plass. 
Bagasjerommet er helt akseptabelt stort med hele 570 liter. 

Det meste kjenner vi igjen fra andre Jaguar-modeller. 
Rattet, som kan fås med varme, betjeningen av klimaanlegget som våkner til liv når tenningen slås på og som betjener varme og ventilasjon av setene når man trykker på glassplaten i senter, infotainmentskjermen på ti tommer med rimelig grei logikk og den 12,3 tommer store instrumentskjermen som er ekstrautstyr gir et moderne inntrykk og ok grensesnitt når det sitter i fingrene. 

Head Up-display med ny layout er på plass om du ønsker å betale for dette. 
Innrammingen gir dessverre voldsom refleksjon i frontruta i solskinn og er veldig irriterende. 
Det samme gjelder profilen midt på dashbordet. 

Girspaken er hentet fra sportsbilen F-Type. 
Bestilles bilen med full skinnpakke, kan du nyte doble kontrastsømmer mange steder. 

Man har praktisk plass foran girvelgeren for å legge fra seg ting og et fleksibelt rom bak girspaken, ikke ulikt hva Skoda Kodiaq har. 
Du velger mellom et lokk som skjuler koppholderne, synlige koppholdere eller å fjerne disse for å få et gigastort rom under armlenet. 
Smart. 

Man mangler induksjonslading, men til gjengjeld er det svært rikelig med strømuttak. 
Hele tre for baksetet og enda flere under armlenet. 

Ikke sint 

Jaguar er svært fornøyd med utseendet på sportsbilen F-Type. 
Den har stått modell for både F-Pace, XK og E-Pace også. 

Spesielt hekken på F-Type er svært vellykket. 
Fronten er kanskje litt snill. 

E-Pace har forsøkt å hente flest mulig frekke linjer fra sin sportsbilsøster. 
Det har man delvis lykkes med. 
Spesielt hekken har man klart å få med coupèaktig taklinje. 
Den er både frekk og butt, mye takket være at man har trukket inn D-stolpen i bredde, slik at bakskjermene ser ekstra fyldige ut. 

Men jaguaren ser mer ut som en uskyldig kattunge uten nevneverdig skarpe klør eller tenner når du ser den forfra. 
Her burde Jaguar ha klint til litt mer. 
Til og med en Kia Sportage ser frekkere ut. 

For å få den kompakte SUV-en til å se skikkelig fet ut, kan den bestilles med 21-tommers felger. 
Det er klasseledende. 

Det kan virke som om Jaguar har tatt forhåndsregler på designen for ikke å skremme bort noen. 
De regner med at over 80 prosent av kjøperne aldri har kjørt Jaguar før, men lokkes til det velklingende merket bare prisen blir riktig. 

Skuffende 

Da får vi håpe at kundene ikke forventer seg en sports-SUV med kjøreglede a la Alfa Romeo, BMW eller Porsche. 
For det får du ikke her. 
Og det er stort sett bare en eneste grunn til det. 
Mer om det senere. 

Vi blir flydd ned til et folketomt Korsika. 
I sommermånedene besøkes den franske øya av 7 millioner mennesker, men på vinterhalvåret er det svært så folketomt her. 
Bra for oss. 

Korsika byr på svært mange artige svingete småveier i fjellene, mange av dem kjent fra Rally Korsica (Tour de Corse) som bytter trase hvert eneste år. 
Vi fikk gleden av å prøve mange av traseene. 

Politi er det lite av, men det spiller også liten rolle, fartsgrensene er romslig tildelt. 

Vi har satt rumpa inn i 300-hesteren. 
Den samme motoren som gjør en svært bra figur i minste F-Type. 
Modusen trekkes mot Dynamic. 
Demperne strammes opp. 
Styringen blir tyngre og pedalresponsen endres til det mer direkte. 

Skuffelsen inntreffer umiddelbart. 
Pedalresponsen er svært ufølsom men samtidig alt for direkte. 
Samtidig er girkassa seig som sirup. 

Vi avbryter flere forbikjøringer fordi den bruker flere sekunder på å gire ned. 
Det hjelper ikke stort å sette girkassa i sport. 
Det prøves på Normal og Eco kjøremodus. 
Humøret blir ikke stort bedre av det, kjøringen blir så dårlig at til og med passasjeren plages. 

Bilen fortsetter å trekke et halvsekund etter at man har sluppet gassen. 
Det gir høyere inngangshastighet enn man hadde planlagt. 
Når man gir gass i utgangen av svingen, skjer det lite. 

Løsningen blir å gire manuelt med padler bak rattet som responderer litt treigt. 
I Dynamic mode er fortsatt gassresponsen irritabel og bilen er unødvendig stumpete på dempingen. 

Det beste kompromisset er manuell giring og Eco-mode. 
Da går det an å nyte draget i motoren og understellet er ikke mykere enn at dette er en bra kombo. 

Men opplevelsen blir langt fra den samme som i for eksempel Volkswagen Golf R stasjonsvogn med omtrent samme effekt. 
Og det burde man kunne forvente dersom man plukker seg ut en premium Jaguar med 300 hester. 

Man møter de samme utfordringene med 240 hesters diesel, men der blir løsningen manuell giring og Dynamic mode for å få den beste pedalresponsen. 
Den drar godt mellom 1.600 og 4000 omdreininger, men man får en ufrivillig tenkepause akkurat etter hver giring, som om den mister turbotrykket. 
Det er stort sett bare noe man merker ved hardkjør. 

Det som er mest irriterende med dette er at alt i bunn og grunn handler om bedre programmering. 

Det ikke noe i veien med drivverket i utgangspunktet. 
Slik det er nå, savner vi mer enn noensinne en individuell mulighet til oppsett. 
Det har ikke Jaguar i sine kjøreprogram. 

Vi savner også et litt sintere lydbilde. 
Det er tross alt en Jaguar med klare hentydninger til sportsbilen OG den har 300 hk. 

Uten å ha prøvd de svakere modellene, vil vi likevel råde deg til å kjøpe de. 
Da er kravet til sportslighet lavere og ting vil trolig henge mer på greip. 

Understellet er i bunn og grunn sportslig. 
E-Pace føles alltid stram og man føler man kjører en høy bil. 
På dårlig vei, forplantes noe slag opp i karosseriet. 
Dieselen er noe mer fremtung enn bensinversjonen og Scorpion Nero-dekkene fra Pirelli med 245 mm bredde, sliter med å beholde grepet på forhjulene dersom man kommer litt for fort inn i svingene. 

Har du ingen forventing om at Jaguar E-Pace skal være sportslig, tror vi mange vil kunne like den. 
Støynivået er lavt både på bensin- og dieselutgaven og infotainment-systemet er rikholdig, slik Jaguar tror yngre kjøpere vil ha det. 

Flere utstyrsnivåer 

Jaguar Land Rover opererer med fire utstyrsgrader helt standard via, S, SE til HSE. 
I tillegg kan du velge R-Dynamic utvendig styling. 

Billigste variant har alle nødvendige sikkerhetssystemer som nødbremse- og filholderassistent. 

Man får det meste av hva man ønsker på SE utstyrsnivå, men ønsker man nøkkelfri åpning, 20-tommere, automatisk åpning av bagasjeluka, 18-veis elektriske stoler og interaktivt info display, må man opp på toppmodellen. 

En million 

Startprisen for laveste utstyrsnivå er 476.000 kroner. 
En 300 hesters bensin med full pakke koster tett opp mot millionen. 

Den norske importøren har laget en prisgunstig Launch Edition til 599.000 kroner. 
Den har 150 hesters diesel med automat og firehjulstrekk, panoramatak, auomatisk nedblending av lys, elektrisk bakluke, 19-tommers hjul, 14-veis elektrisk justerbare stoler, sort taktrekk, nest største Meridian-anlegg, Drive- og park-pakke og takrails. 

Pressesjef Søren Hyhoft har et mål om å selge 135 biler første år og 200 årlig, men det blir i-Pace som blir storselgeren. 
