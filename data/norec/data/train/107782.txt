Ashanti:«Concrete Rose» 

(Mercury/Universal) 

Ashantis tredje album «Concrete Rose» er ifølge henne selv også hennes beste. 
Nå har hun riktignok ikke så mange godbiter å sammenligne med, men uansett må «Concrete Rose» sies å være en kjedelig affære. 
Singelen «Only You» og «Focus» er ok låter, men ellers er dette ganske så kleine greier. 
Ashantis r'n'b er platt og hjernedød, og produksjonen av hitmakeren Irv Gotti er usedvanlig tam. 
Ashanti gjentar seg selv både tekstmessig og musikalsk. 
Da hjelper det heller ikke at hun har fått hjelp fra Lloyd («Take Me Tonight») og Ja Rule på klubblåten «Turn It Up». 

MARIT AABY VEBENSTAD 
