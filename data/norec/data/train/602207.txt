Mektig motellrock
Angels Motel er Sørlandets nye musikkhåp 

Etter en svært vellykket konsert under quarten i fjor har forventningene vært store til Stein Roger Sordals nye bandprosjekt, Angels Motel. 

Denne uken kom det etterlengtede debutalbumet, ”Lovestorm & Temporary Honeys”, som ble belønnet med en femmer i Fædrelandsvennen. 

Fredagens releasekonsert på Kick åpner, i likhet med albumet, med noen spinkle synth-toner som kjapt bryter ut i tung og mektig rock and roll. 

Det er åpenbart at bandet har bestemt seg for å ha det gøy på scenen. 
Gitarist Christer André Cederberg får god plass til å utfolde seg, og samspillet mellom ham og Sordal er lekende og eksplosivt. 
I det hele tatt sitter presisjonen mellom de fem på scenen forbausende bra, bandets unge alder tatt i betraktning. 

Det er ingen enkel sak å umiddelbart gjøre nye låter interessante for publikum, men sangene fra albumet inneholder så mye energi at forutsetningene er gode for å heve dem ytterligere live. 
Det vet gutta i Angels Motel tydeligvis godt. 
Måten Stein Roger Sordal gliser på under fremføringen av briljante ”Lovestorm” tyder på at han er fullstendig klar over at han leverer varene. 

Sordal er kanskje ikke verdens mest karismatiske frontfigur, men han er en strålende vokalist som behersker både bandets ballader og låtene som inneholder litt mer råskap. 
Nettopp disse kontrastene i både låtmaterial og uttrykk er avgjørende suksessfaktorer for Angels Motel, og sørger for at bandet er i stand til å holde på publikums interesse gjennom hele konserten. 
Da kan vi lett tilgi at det innimellom kommer noen litt harry heavy-riff som vi har hørt utallige ganger før. 

Konserten ble flyttet fra Ravnedalen til Kick på grunn av regn, og kanskje gikk arrangørene glipp av en del publikum av den grunn. 
Det var imidlertid godt over hundre besøkende på Kick, noe som må sies å være akseptabelt. 
Forhåpentligvis dukker det opp enda flere ved neste korsvei, for basert på bandets prestasjoner fredag er det grunn til å forvente seg mye av Angels Motel — både fra scenen og fremtidige plateutgivelser. 
