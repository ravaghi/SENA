«Klodenes kamp» er blitt Toms flukt
Regi: 
Steven Spielberg. 
Med: 
Tom Cruise, Dakota Fanning, Maranda Otto, Tim Robbins, Justin Chatwin. 
Amerikansk katastrofefilm. 
Aldersgrense: 
15 år (påklaget og til behandling i Klagenemnda). 

Der «klodene» er blitt en liten flik av USA, science fiction er blitt «scary movie» - og de en gang så futuristiske marsboere er blitt noe som minner om blekksprut på skyhøye, slimete ben. 

Det er ikke stort igjen av H.C. Wells i Steven Spielbergs «nyinnspilling» av den berømte science fiction-forfatters mest berømte roman. 
Men det en absolutt gjenkjennelig Spielberg - i sitt mer slimete «Poltergeist»-hjørne. 

H.C. Wells skrev sin roman om marsboernes invasjon av Jorden i 1897. 
Da Byron Haskin filmet den med Gene Barry og Ann Robinson i 1953, hadde verden i mellomtiden vært gjennom to verdenskriger, var introdusert for atombomben og henga seg til den filmatiske invasjon fra Mars i den fullblods futurismens ånd. 
Der fremsto de invaderende styrker i fremtoninger av smekker, avansert design (skapt av japanskfødte Al Nozaki), som er hypermoderne den dag i dag og i påfallende grad har vært til inspirasjon. 
Også for Steven Spielberg, som la dens former til grunn allerede for sin utenomjordiske, lille venn i «E.T.». 

Siden den gang har verden opplevd så vel «Independence Day» som 11. september. 
Hva kan skremme mer nå? 

«Primitivitet», synes Spielberg å svare, mens han skrur opp volumet, lar invasjonen varsles av voldsomme, uværslignende fenomener, omgjør 1953-versjonens elegante romskip til monstre som brøyter seg opp fra undergrunnen med grassat brutalitet og et overdimensjonert, forhistorisk ytre. 

Som sådan funker det på sitt vis - det vil si på aller enkleste, elementære nivå. 
Når den nyskilte kranfører Tom Cruise går av vakt for å ha helgebesøk av en motstrebende tenåringssønn (Justin Chatwin) og ryddig, liten datter (barnestjernen Dakota Fanning), bryter all helvete løs. 
Mens broer og bygninger raser, mekanikk stopper og alt levende stråles til støv av monstre som rager mot himmelen, lykkes de i å flykte i byens eneste virksomme bil. 

Snart innhentes de og blir en del av panisk flyktende menneskemasser, der kampen om livet blir alles kamp mot alle. 

Hvordan det står til på klodene, vet bare Spielberg - og hvor i kloden endte H.C. Wells? 
