Norah Jones flørter med sin indre vamp
Men kunne med fordel sluppet henne helt løs. 

ALBUM: 
I likhet med tre år gamle «The Fall», skal «Little Broken Hearts» representere en ny musikalsk retning for Norah Jones, en videreutvikling av hennes alltid like behagelig nonchalante sound. 

Og jo da, om man ser raust på det så har en viss stilevolusjon funnet sted. 

Sammen med samarbeidspartner Danger Mouse (Brian Burton) støper Jones sitt femte album i de forsmådde hjerters former. 

Med vokale ekkoeffekter av typen Feist light, og delay- og overdrivegitarer lånt fra surferock, fester melankolien seg sakte i tolv insisterende og dempede låter. 

Noe personlig musikalsk opprør er likevel ikke dette, mer en gledelig småjustering fra en allerede solid voksenpopartist. 

Hun hinter om en vampete, femme fatale-persona her, men slipper henne aldri riktig løs. 

Det er synd, hun kunne gjort dette albumet til noe mer enn et semiinteressant flinkisalbum. 
