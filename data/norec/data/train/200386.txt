Sony Alpha A55
Funksjonalitet i alle bauger og kanter. 

Sony A55 er testet mot fem andre systemkameraer i samarbeid med TV2 Hjelper Deg. 

Denne artikkelen er en utvidet oppsummering av våre vurderinger, men mer kompakt enn en tradisjonell kameratest på DinSide. 

Sony A55 er en dyrere utgave av A33, som høstet en sekser på terningen for et halvt år siden. 
Den dyrere modellen er ganske identisk med lillebror, men byr på kjappere seriefoto (10 bilder pr sekund) og har også innbakt GPS som gjør at informasjon om hvor bildene er tatt også lagres i bildefilene. 

Konstruksjon 

Kameraet fra Sony er velkonstruert og relativt kompakt, med god grepsutforming med søkk både til tommelen bak og resten av fingrene foran. 
Den elektroniske søkeren er stor, men har litt problemer med fargeblødning når du panorerer kameraet. 
Også Sony-kameraet har øyesensor som automatisk kan flytte bildet til søkeren om du legger øyet inntil, og kan dessuten også begynne fokuseringen så snart dette gjøres for å vinne litt tid om du har det travelt. 

Utvalget av knapper og snarveier er meget godt, og A55 har også en dedikert videoknapp slik at videoopptak uavhengig av hvilken modus kameraet står i. 
En egen funksjonsknapp gir deg dessuten muligheten til å endre de fleste bildeinnstillingene. 

Skjermen har den beste innsynsvinkelen av de testede kameraene, men er hengslet i bunn, som gjør at den ikke er like fleksibel som de som er sidehengslet. 
A55 har innebygd bildestabilistor som fungerer på alle objektiver. 

Brukervennlighet 

Sony har valgt en veldig rett-frem-løsning på brukergrensesnittet som fungerer veldig godt. 
Hovedmenyen er oversiktlig og grei, og positivt er det at det spretter opp hjelpetekst om du venter litt når du har merket en av innstillingene. 

Det finnes i tillegg rikelig med snarveier, og funksjonsknappen gjør at de aller fleste opptaksparametere kan justeres i løpet av få tastetrykk. 
Vi liker veldig godt Sonys InfoLithium-teknologi i batteriet, som viser nøyaktig hvor mye batteri som er igjen (angitt i prosent). 

Funksjoner 

Her er Sony kongen på haugen. 
A55 har GPS-funksjon som gjør at bildefilene også inneholder informasjon om hvor bildene er tatt, samt en svært god panoramafunksjon (trykk én gang og sveip kameraet langs horisonten) som syr sammen bildene meget godt. 

I tillegg finnes muligheten for å ta 3D-bilder (og vise dem på 3DTV dersom du kobler kameraet direkte til TV), samt en rekke småfinesser som innbakt HDR-funksjon og muligheten for å ta flere bilder i mørket og kombinere dem til ett bilde med mindre støy. 

A55 har også elektronisk vater som hjelper deg til å få rette horisonter, øyeaktivert autofokus, ansiktsgjenkjenning og mer til. 

Ytelse 

A55 er et råskinn på seriebilder og kan knipse 10 i sekundet (med full oppløsning); en skuddhastighet som til nå har vært forbeholdt langt dyrere modeller. 

Autofokusen er også jevnt over rask og pålitelig, der fokusering ved videoopptak også er blant de raskeste. 
Oppstartstiden er også svært lav til å være et kamera uten optisk søker (ca et halvt sekund), men utløserforsinkelsen ligger på ca 0,3s med blits, som er blant de tregere. 
Batterilevetiden er for øvrig 380 bilder pr ladning, som er litt under middels godt i denne gruppen. 

Bildekvalitet 

Den automatiske hvitbalansen er noe ustabil i Sony-kameraet, der bilder både får lilla og gule fargestikk litt om hverandre, men bildene har god dynamikk. 

A55 gjør det også middels godt i denne gruppen på høye ISO-verdier, med lite støy på bekostning av noe tap av detaljer. 
Blitsbildene innendørs er jevnt over godt balanserte, selv om fargestikk også melder seg her fra tid til annen. 

Kit-objektivet tegner ikke like skarp som de beste i denne testen, og har også den mest markante fortegningen (der rette linjer blir buet i kantene). 
Noe kromatisk feilbrytning er å spore i høykontrastbilder på vidvinkel, men ikke så ille som de svakeste på dette punktet. 

Video 

A55 er godt egnet til video og har hurtig autofokus også ved filmopptak. 
Detaljnivået er over middels godt, men noe sus høres fra kamerahuset mens man filmer. 

Konklusjon 

Med en rekke unike funksjoner, som GPS, panoramabilder og støyreduksjon ved å kombinere flere bilder, har Sony mye spennende å by på i dette kameraet, og brukervennligheten er også meget god. 

Kameraet yter også godt med tanke på autofokus (blant de aller raskeste på videoopptak) og har dessuten mulighet til å knipse 10 bilder i sekundet. 
Bildekvaliteten er jevnt over god, men den automatiske hvitbalansen er ikke helt habil, og litt for mange bilder ender opp med fargestikk – både i retning lilla og gult. 
I tillegg er kvaliteten på kit-objektivet under middels god. 

Sony Alpha SLT-A55 + 18-55/3,5-5,6 
