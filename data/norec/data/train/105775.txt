Big Ice:«Trunk Of Funk» 

(Da Playboy Foundation/Big Ice Productions) 

Kult bagasjerom. 

Liker du gangstarap, har du sommerens soundtrack klart. 
Det er klinkende klart at produsent Andreas Wille Paulsen alias Big Ice er ekspert på området, etter å ha produsert for rapperne på USAs vestkyst i over ti år. 
Som på forgjengeren «Stackin Beats» har han med seg et stjernelag av rappere, men her er nordmenn bedre representert enn sist. 
Blant andre 
El Axel, Vågard, Mats Dawg og Son Of Light. 

Dette verket er smidd over nøyaktig samme lest, men er enda mer relevant for norske ører. 
«Okay» med Lars Vaular, Joddski & OnklP er et av høydepunktene, tett fulgt av DZ Dioniziz' «A Cold One». 
For noen vil dette bli ensformig, for oss andre er det befriende å få smake konsentrat - i en tid hvor rap ofte er utvannet. 

BESTE LÅT: 
«Okay» 

SILJE LARSEN BORGAN 
