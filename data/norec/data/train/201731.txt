TEST:Nissans suksess oppgradert 

Nissan Qashqai har blitt en svært populær bil i Norge. 
Vi har testet den oppdaterte utgaven på norske veier. 

Qashqai var blant de første virkelig kompakte SUVene, eller crossoverere, som noen også kaller dem. 
Den var og blant de første til å introdusere forhjulsdrift som et alternativ med lavere priser som resultat. 
Dermed ble den på mange måter en Golf-konkurrent med en røffere fremtoning. 

Nå er det over 3 år siden bilen ble lansert, men likevel selger den som aldri før. 
Per 1. august lå den på en 3.-plass på salgsstatistikken i år. 
Det har nok en del med å gjøre at den også ble oppgradert i vår. 

Mange varianter 

Qashqai er tilgjengelig i mange forskjellige varianter med fire motorer jevnt fordel på bensin og diesel, flere forskjellige girkasser og enten forhjulsdrift eller firehjulsdrift. 
Med firehjulsdrift og de største motorene, blir den en konkurrent til folkeSUVene, mens den med de minste motorene konkurrerer mer med kompaktklassen. 
Flere forskjellige utstyrsnivåer er det også. 

I tillegg finnes det en forlenget +2-utgave med syv seter, men denne har vi ikke kjørt i denne omgang. 

Vår testbil 

Bilen vi kjørte var en slags mellomting. 
Den hadde den største dieselmotoren på 2,0 liter og 150 hestekrefter, kombinert med manuelt gir og forhjulsdrift. 
Den koster fra 333.000 kroner. 
Skal du har firehjulsdrift, øker prisen til 376.000 kroner, en differanse på 43.000 kroner. 

Dropp den billigste 

Billigste utgave koster fra 242.000 kroner, da med en 1,5-liters dieselmotor uten partikkelfilter. 
Dette bør absolutt være på plass og da øker prisen faktisk til 259.000 kroner, trolig hovedsakelig grunnet et noe høyere CO2-utslipp. 

Sprek 

Men over til vår testbil. 
150 hestekrefter og 320 newtonmeter gjør dette til en sprek bil. 
0-100 går på 9,5 sekunder og akselerasjonen i mellomregisteret er imponerende. 
Her trykkes man bakover i setet. 
I tillegg er utvekslingene i den manuelle sekstrinnskassen godt tilpasset norske forhold slik at også sjettegiret er brukbart på landeveien. 
Motoren er i tillegg forholdsvis stillegående og smidig og handskes med. 

For høyt forbruk 

Forbruket er noe høyt i denne bilen, i alle fall på papiret. 
0,64 liter og 167 gram CO2 er ikke spesielt imponerende for en ny modell med forhjulsdrift i dag. 
Så skal det også nevnes at vi i følge kjørecomputeren lå på like over 0,5 liter i snitt på diverse langkjøring. 

Komfort 

Kjøreegenskapene er ikke spesielt sportslige, men de henger med. 
Du merker at du har et høyere tyngdepunkt enn i kompaktklassebilene. 
Bilen beveger mer på seg i harde svinger og er ikke like direkte som eksempelvis en Golf. 
For deg som setter pris på fjæringskomfort fremfor sportslighet, er det i grunn like greit. 
Den ekstra bakkeklaringen og fjæringsveien er faktisk veldig nyttig på dårlig vei, enten det er snakk om grus- og skogsbilveier, eller bare telehiv-pregede landeveier. 
Komforten er en av Qashqais sterkeste sider. 

Balansen er som forventet litt understyrt, men dersom du provoserer bilen, kan den slippe bakhjulene ut i en sladd. 
Dette retter ESP-systemet fort opp. 
Styringen er OK, men ikke veldig følsom. 

Godkjent plass 

Innvendig er plassforholdene ganske OK med tanke på de utvendige målene. 
Qashqai er naturligvis ikke blant de romsligste SUVene, men den holder fint for fire voksne på tur. 
Og +2-varianten er tilgjengelig for dem som trenger mer plass. 

Ikke mest moderne 

Kvalitetsfølelsen er godkjent, men Qashqai føles ikke veldig moderne innvendig lenger, noe navigasjonssystemet som satt i vår bil illustrerer. 
Men det hele fungerer greit og setene er gode med tilstrekkelig støtte de fleste veier. 

Alt i alt er det ikke vanskelig å forstå at Qashqai selger godt. 
Du får en hel haug med valgmuligheter, god komfort, god nok plass for de fleste og en røff fremtoning. 
Vår favoritt blir 2.0 dCI dersom du skal ha firehjulsdrift og 1.5 dCI med partikkelfilter dersom du klarer deg uten. 

Konkurrentene 

Qashqai har mange tøffe konkurrenter. 
Den som nok ligger nærmest er Mitsubishi ASX. 
Den er faktisk enda mer prisgunstig og tilbyr gode egenskaper på mange områder. 
Den er hakket romsligere, gjerrigere og oppleves litt mer moderne. 
Også biler som Skoda Yeti og Peugeot 3008 bør nevnes. 
Begge er kjennetegnet ved høyere kvalitetsfølelse og litt mer spenstige kjøreegenskaper. 
Peugeot 3008 kommer riktignok ikke med firehjulsdrift. 

Konklusjon 

Qashqai fremstår dermed ikke som noe klart førstevalg i klassen. 
Men fordelen er at det finnes så mange varianter, og flere av disse er åpenbart attraktive for norske bilkjøpere. 
Vi tror nok at den litt større +2-versjonen vil komme enda bedre ut i forhold til konkurrentene og i vår test. 
