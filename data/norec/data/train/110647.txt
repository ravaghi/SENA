Moscow Art Trio og Det Norske Kammerorkester:«Village Variations» 

Lek og alvor i stort format. 

Som musiker, komponist og lærer er Misha Alperin en betydelig inspirasjonskilde i norsk jazzliv. 

Med impulser fra klassisk tradisjon og folkelig musikk i Russland så vel som Norge skaper han melodiøst engasjerende, rytmisk utfordrende og kompositorisk stringent musikk. 
«Village Variations» er et større verk for orkester og Alperins gruppe Moscow Art Trio. 
Trioens sanger og treblåser Sergey Starostin står for librettoet. 

Dette er et stykke samtidsmusikk med klare referanser til fortiden, i folkemusikalske og klassiske pastisjer. 
I lange strekk er musikken tilbakeholden, for så å bryte opp i kontrollert lek, som i «Introduction & Wine Variations» et av platens energiladete høydepunkt. 
Et annet høydepunkt er «Cry», med Starostin i fokus. 
