Livet i Fliflets stemme
Gabriel Fliflet på sitt mest sårbare og personlige. 

Gabriel Fliflet, folkemusikkforkjemper og grensesprengende musiker med en over 42 år lang karriere bak seg, har aldri sunget så dårlig som nå: 
Stemmen sprekker eller skjelver under presset. 
Produksjonen forsøker heller ikke å dekke over hvordan det står til – og godt er det: 
Sjelden har du hørt så mye levd liv i en og samme sangstemme. 

«Sevje» er en enkel og jordnær plate med varme viser om å høre til, enten det dreier seg om steder eller personer. 
Fliflets piano og trekkspill har fått selskap av musikerne Arve Henriksen, Anders Røine og Ole Hamre, mens tekstene er skrevet av Kjartan Fløgstad, Robert Burns, Per Olav Kaldestad og Fliflet selv. 
Noen av sangene er hentet fra bestillingsverk til Vossa Jazz og Bergenfest. 
Likevel passer låtene godt sammen, både tematisk og musikalsk. 
Tekstene har brodd, de er smarte og gjenkjennelige, mens de sjarmerende skeive melodiene både egger og henriver. 
Lydbildet er grovt, sårt og nakent, men aldri spinkelt eller unnskyldende – her er det kraft i hver tone. 

Vi er ikke akkurat bortskjemte med denne typen plater, hvor musikeren skjærer kompromissløst inn til beinet på en sjanger og blottlegger både hele sitt musikalske vesen og alle sine begrensninger. 
Det er en krevende og ofte utakknemlig oppgave, hvor man ikke kan søke tilflukt i kompliserte produksjoner eller voldsomme arrangementer. 
Da kan man kun stole på melodiene og tilstedeværelsen i vokalen, og kraften disse kan gi hverandre. 
Denne kraften som gjør «Sevje» til en av årets vakreste og mest direkte utgivelser. 
