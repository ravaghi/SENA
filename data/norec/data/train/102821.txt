Test av Peugeot 308:Aldrende familiefrakter 

Peugeot 308 stasjonsvogn er ikke en gammel bil. 
Det bare virker sånn i dette svært så moderne selskapet. 

Den litt mer høyreiste franske småstasjonsvognvarianten står dessverre ut med negativt fortegn satt opp mot de beste bilene i denne klassen. 

Det føles som om interiørkvaliteten ikke er like bra som i de andre bilene. 
Både materialvalg og et litt rotete førermiljø bidrar til dette. 

308 har fremdeles ikke fått det samme nye friske interiøret som den nye Peugeot 508 er utrustet med. 

Det samme er tilfellet rent kjøremessig. 
Under panseret på vår modell sitter en 93 hestekrefters dieselmotor med 1,6 liter. 

Denne er rett og slett ikke like bra som de andre motorene i testen og oppleves som mindre energisk. 
Kjørestilen heller også mer mot det komfortable, enn det stramme og sportslige og følger ikke helt det samme mønstret som også den nye 508 leverer. 

Her er det litt tilbake til det klassisk franske litt myke. 

Girkassen er også et kapittel for seg selv. 
Denne femtrinns kassen er noe upresis og fordrer lange girbevegelser. 

Innvendig, med ungene vel plantet i baksetene, er imidlertid fordelene med bilen mer synlig. 
Bakseteplassen er blant de bedre blant de testede, både i høyden og bredden. 

Bagasjerommet er blant de beste rent størrelsesmessig selv om hjulbrønner stjeler litt plass. 
Med bakseteryggen slått ned slår 308 stasjonsvogn alle konkurrentene med god margin. 
Også prislappen er den laveste på det laveste utstyrsnivået. 

Førermiljø: 
Rotete gammelmodig interiør, men greie seter og sikt 

Kjøreegenskaper: 
Midt på treet 

Familiemiljø: 
God plass til store og små. 

Miljø: 
Ikke best, men blant de bedre i klassen 

Sikkerhet: 
Toppscore i EuroNCAP. 

Å eie: 
Bare Ford har mer misfornøyde eiere blant de testede bilemerkene. 
Har ifølge Autolease det høyeste verdifallet blant de testede bilene. 

Å kjøpe: 
Lav inngangspris, greit utstyr 

Design: 
Grei utvendig og kjedelig inni. 

Gjennomsnittlig poengscore: 4,25 
