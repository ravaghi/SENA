MSI GT780DX
Tro oss: 
Dette er et monstrum av en maskin. 

Første gang jeg hørte noen omtale en datamaskin som et monstrum, var da jeg kjøpte min første 486 DX2 66 MHz i 1994. 
Maskinen hadde tross alt et Tseng PCI-grafikkort med 1 MB minne, 8 MB RAM og en harddisk på hele 540 MB, og kostet så mye at jeg har fortrengt det med årene, men selgeren var klokkeklar: 
- Gratulerer med et monstrum av en maskin. 

I dag får du armbåndsur som hadde parkert den gamle PC-en, både i kraft og kapasitet, og i forhold til dagens kraftigste bærbare PC-er er den ikke en gang som en mygg å regne. 

Kraftigst 

En av dem har vi hatt på testbenken siste uka. 
MSI GT780DX er kort og godt den kraftigste bærbare PC-en vi har hatt til test noen sinne, og det har vært et morsomt bekjentskap. 
Det er imidlertid ikke den raskeste på markedet, mer om det senere. 

Noen av dere vil sikkert huske lillebror GT680R, som vi testet i mai, og som den gang var den raskeste maskinen vi hadde testet. 
GT780DX har fått flere forbedringer, ikke minst SSD og raskere grafikkort. 
Og ja, vi har en ny bestenotering her. 
Mer om det senere. 

For før vi går i gang med ytelsestall og våre inntrykk av maskinen, skal vi se nærmere på noen viktige tekniske data: 

17,3" matt skjerm med full HD-oppløsning (1920 x 1080)Intel Core i7-2630QM prosessor (fire kjerner)16 GB RAMNvidia Geforce GTX 570M grafikkort (1,5 GB GDDR5)1 x 120 GB SSD + 750 GB harddiskBlu-ray leser / DVD-brennerWebkamera med HD-oppløsning (720P)Gigabit nettverkTrådløst nettverk (G/B/N)Bluetooth V3.0+HS2 USB 3.0-porter + 3 USB 2.0-porterHDMI- og VGA-utgangereSATA-kontaktKortleser for SD/MS/XD-minnekort 9-cellers batteriWindows 7 Home Premium, 64-bits42,8 x 5,5 x 28,8 cm3,5 kg 

Her har produsenten forsynt seg godt på øverste hylle, med lynrask firekjernet prosessor, SSD fra Intel som systemdisk, hele 16 GB minne, og en av de raskeste grafikkløsningene tilgjengelig. 
Blu-ray-leser og fem USB-porter, hvorav to er USB 3.0, betyr at de færreste av oss vil savne noe som helst. 

Alle tilkoblingene sitter på sidene, med unntak av skjermutganger, eSATA og strøminntak, som sitter i bakkant. 

Kabinettet er i hovedsak i plast, men det er et aluminiumsbelegg i lokket som beskytter skjermen godt mot trykk. 
Det er også et aluminiumsbelegg under tastaturet, som gir en kjølende effekt når du lener håndleddene mot dem. 

Deilig med matt skjerm 

Matt skjerm med full HD-oppløsning er noe mange vil sette pris på, og vi har fått mange tilbakemeldinger fra leverandører om at gamer-publikummet spesielt etterspør matte skjermer. 
Fordelen er først og fremst at du slipper gjenskinnet som rammer nær sagt alle skjermer med blank kontrastoverflate. 

En så stor skjerm tåler dessuten godt full HD-oppløsning, og bildekvaliteten er god. 
Men i likhet med de fleste skjermer i bærbare PC-er, er heller ikke her innsynsvinklene de aller beste. 

Regnbue-tastatur 

PC-en har et helt greit baklyst chicklet-tastatur fra Steelseries (med unntak av altfor liten enter-tast), og det er ikke et hvilket som helst baklys. 
Det starter med rødt på venstre siden, går over i oransje, gult, grønt, turkis og blått på motsatt side. 
Da forstår du sikkert at PC-en slett ikke er myntet på et konservativt publikum. 

Effekten kan heldigvis skrus av, hvis du synes det blir litt over kanten. 
Den berøringsfølsomme bryteren, samt flere andre snarveier, sitter over tastaturet - mellom høyttalerne. 
Vi merker her at det er en viss svikt i panelet, noe som tyder på at materialvalget ikke er like solid overalt. 

God lyd! 

Høyttalerne er fra DynAudio, og sammenlignet med de fleste vi har lyttet til tidligere kan vi absolutt gi tommelen opp. 
Lyden er uvanlig fyldig og velbalansert - med en rund og presis bass. 
Til spilling og enmannskino er dette helt OK, men naturlig nok ikke noe du vil fylle et rom med. 

Under tastaturet sitter en matt pekeplate med to adskilte knapper for venstre- og høyreklikking. 
Bruksmessig helt OK, men knappene avgir litt høyere klikkelyd enn vi setter pris på. 

I bruk 

Maskinen kommer lastet med en god del demo-programmer og noe crapware som du neppe vil få bruk for - men vi har sett langt verre. 
Programmene senker ikke bruksopplevelsen i særlig grad, og kan uansett fjernes. 

En stjerne øverst i midten på skjermen skjuler en verktøylinje med en rekke snarveier til funksjoner du kanskje bruker ofte, og du kan legge til flere selv. 

Naturlig nok oppleves maskinen som kjapp i nær sagt alle sammenhenger. 
og spesielt morsomt er det å se hvordan den kverner høyoppløst spillgrafikk uten det minste tegn til besvær. 
Grafikkytelsen er da også den klart beste vi har sett noen sinne. 
Selv hardcore gamere vil finne dette tilfredsstillende, også når de nyeste spillene skal utforskes med aller høyeste grad av detaljer aktivert. 

Windows Opplevelsesindeks gir oss klare indikasjoner på at dette er en maskin som befinner seg høyt oppe i øvre skikt, hva angår ytelse. 
Her går skalaen fra 1.0 (svakest) til 7,9 (raskest): 

Prosessor: 7,4 Minne (RAM): 
7,3 Grafikk: 
7,3 Spillgrafikk: 
7,3 Primær harddisk: 
7,6 

Passmark PerformanceTest 7.0 gir oss følgende tall, her har vi sammenlignet ytelsen mot 680R: 

Forskjellene er altså ikke enorme, så at PC-en oppleves som raskere skyldes først og fremst at den er utstyrt med SSD som systemdisk der 680R hadde harddisk - riktignok i RAID-oppsett. 

Merk imidlertid at harddisken i denne PC-en skrur seg av automatisk. 
Har du filer liggende der, kan det derfor ta noen sekunder å åpne dem, siden harddisken må "vekkes til live" først. 
Fordelen er at du slipper å høre at harddisken surrer til en hver tid. 
Strømstyring av harddisk kan uansett justeres fra kontrollpanelet i Windows. 

Prosessor og grafikk i øvre skikt 

Totalt sett - ingen tvil om at dette er den raskeste maskinen vi har testet noen sinne. 
Men finnes det raskere maskiner på markedet? 
Ja, det gjør det, men merk at de færreste maskinene med raskere prosessor og grafikkort kommer med SSD som systemdisk. 
Den spiller en vesentlig rolle for den totale hastigheten. 

Passmark sier følgende om prosessorytelsen, sammenlignet med prosessorer som sitter på andre maskiner i 15-20.000 kroners klassen. 
Merk at denne prisklassen domineres totalt av Intel-prosessorer: 

Grafikkytelsen er meget høy, men det finnes også langt raskere kort på markedet nå, spesielt de raskeste i 6-serien fra AMD har mer pudding å by på: 

Maskinen har effektive - men også litt støyende vifter som slår inn under tøff belastning, og noen ganger uten særlig belastning. 
Du kan imidlertid sette maskinen i øko-modus, og spare deg for viftene i lange perioder, for eksempel under kontorarbeid, film og lignende. 

Godkjent batterilevetid 

Høy prosessor- og grafikkytelse går gjerne på bekostning av batterilevetiden, og MSI GT780DX er intet unntak. 
Det store 9-cellers batteriet holdt i 2 timer og 50 minutter under kontinuerlig videoavspilling, og rundt 4 timer med minimal belastning. 
Det betyr at levetiden ligger på rundt 3,5 timer ved normal, variert bruk. 
Det er langt fra elendig, men også langt fra toppen. 

Konklusjon 

Spillglad med god økonomi? 
Da bør du se hit. 
Her har du en svært kraftig PC med godt utstyrsnivå som vil dekke PC-behovene i lang tid framover. 
Vi nevner også at MSI tilbyr full garanti i 2 år. 

PC-en er stor og tung, og designen tiltaler nok ikke alle. 
Men som spill- og underholdningsmaskin på gutte- og jenterommet bør den absolutt vurderes. 

Merk imidlertid at SSD og Blu-ray er vesentlig dyrere enn harddisk og DVD-leser, noe som gjør at PC-en nok vil være i dyreste laget for mange. 
Er du spillinteressert bør du også få med deg testene av Toshiba Qosmio F750, Multicom Kunshan P150 og Asus G73SW. 

MSI GT780DX-231NE 
