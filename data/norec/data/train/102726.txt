Høythengende action!
Det er gått 15 år siden starten. 
Tom Cruise er blitt 49 år. 
Like forbannet er «Mission: 
Impossible»-konseptet blir mer ladet, mer elegant og enda mer svimlende gjennomført som rendyrket action i sitt fjerde forsøk. 

Dette er, med andre ord, rett og slett imponerende! 

Høydepunktet, bokstavlig talt, kommer faktisk ikke til slutt. 
Det ligger midt i: 
Tom Cruise må klatre utenpå Burj Khalifa-bygningen i Dubai, verdens høyeste sådan, for å nå et kontrollrom I 127. etasje. 
For en filmanmelder som blir svimmel av å stå på en kjøkkenkrakk, gjør sånt inntrykk! 
Handlingen denne gang er at vår helt Ethan Hunt får hjelp til å rømme fra et fengsel i Moskva. 
Så å si i samme slengen blir store deler av Kreml blåst til himmels. 
Russerne blir sure av slikt. 
Men enda viktigere: 
En superskurk (i vår svenske venn Michael Nyqvists iskalde skikkelse) er i ferd med å få kontroll på det russiske arsenal av atomvåpen som et ledd i en forrykt plan om verdensherredømme. 
Eller der omkring. 

Kaoset blir totalt¸ «ghost protocol» blir innført. 
Det vil si at Ethan og hans team må fungere totalt på egenhånd for å redde verden. 

Aldeles uten ressurser er de så visst ikke. 
Det hører definitivt med til denne leken: 
Taps- og skademeldinger skrives bare i begrenset grad. 

Viktigere er det at alt som finnes - og noe sikkert ennå ikke helt utprøvd, for å si det forsiktig - blir tatt i bruk. 

Teknikken får en middels James Bond til å fremstå som en Husfliden-konsulent. 
Men jøss, det er moro! 
Og all teknikk er underlagt den elegant heseblesende håndterte actionen, likevel fornuftig utporsjonerte. 
Det finnes helt nødvendige hvileskjær. 

Og den manisk intensive Tom Cruise får helt nødvendig dramatisk avlasting, først og fremst av det velplasserte sidekick, engelske Simon Pegg, som passe feig og hypereffektiv datageni. 
Den nødvendige humor er oftest knyttet til ham. 
Skjønne Paula Patton som grassat handlekraftig og løsningsorientert spesialagent er også knallgod. 

Så kan man innvende småting. 
Som at alt som kan gå galt, selvfølgelig gjør det - i spenningens nervepirrende sekund. 
Og at noen av scenene nok kunne vært stablet mer musikalsk. 
Men filmen sier det selv: 
Alt er klart for enda et verdensomspennende eventyr. 

Det gjør ingen ting! 
