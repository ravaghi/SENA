Test av Kia e-Niro:Den beste elbilen for familien 

PROVENCE (VG) 
Nedsiden med Kia e-Niro er at det produseres altfor få biler. 
Oppsiden til den nye elbil-favoritten er alt det andre. 
En av årets aller mest ettertraktede elbiler leverer i toppklasse på strømforbruk og rekkevidde, og har også bagasjeplass nok til å dekke behovet for mindre familier. 

Her kan du altså skaffe deg en familie-elbil uten å være millionær eller måtte ta opp millionlån. 

Elbiler som kan fungere som familiebil koster i dag opp mot millionen, som for eksempel nylanserte Audi e-tron. 
Kia e-Niro koster under 400.000 kroner før nødvendig ekstrautstyr, har lang rekkevidde (lengre enn den nevnte Audien), og det største bagasjerommet i klassen (ca. 200 liter mindre enn i Audien), men det er cirka 100 liter større enn i Hyundai Kona. 

Nederst i artikkelen finner du tabeller med priser og tekniske data for e-Niro og konkurrentene. 

Stengt for reservasjon 

VG har sammen med medier fra flere land foretatt den første prøvekjøringen av Kia e-Niro, på den franske riviera. 

Testløypene byr på mer enn promenering langs stranden, en aktivitet som hverken for mennesker eller elbiler krever noe særlig energiforbruk. 
Fjell og drøye motorveistrekk i høy hastighet derimot, medfører høyere forbruk og kortere rekkevidde for elbiler. 
Her leverer nykommeren bra! 

Over 6000 norske kunder har betalt for å stå på reservasjonsliste, men importøren har nå stengt reservasjonslisten. 
Kia er rammet av fenomenet som er vanskelig for den gjengse bilkjøper å forstå – det produseres ikke i nærheten av nok til å dekke (den norske) etterspørselen. 

Ta deg gjerne tid til å se videoen under fra prøvekjøringen. 
Her finner du også litt informasjon som ikke står i teksten. 

Kia: 
Bikkjeslagsmål om kobolt og biler 

– Batterier er flaskehalsen i produksjonen, forklarer markedssjefen i Europa, Artur Martins. 

Han sier at Kia ikke får nok batterier til å skalere opp produksjonen så mye at Norge får alle bilene de vil ha. 
Batterimangelen påvirker også produksjonen av ladbare hybrider, og Martins sier at de ikke er i stand til å angi antallet elbiler og ladbare hybrider de kan produsere i 2019. 

På spørsmål om antallet Kia e-Niro som vil bli produsert neste år, og hvor stor andel av disse som er «øremerket» Norge, sier Artur Martins at dette kan de ikke si nå. 

– Kobolt er veldig dyrt og forsyningen er begrenset. 
Det er et bikkjeslagsmål mellom bilprodusentene om den kobolten som er. 
Alle elbil-produsenter kommer til å måtte slite med dette fremover, sier Alper Celik, som er senior produktsjef for Kia e-Niro. 

Han sier riktignok at Kia er i en «god posisjon» i samarbeidet med den koreanske batterileverandøren SK Innovation. 

Jobber for flere biler til norske kunder 

Hvorvidt dette kan speede opp produksjonen er usikkert. 

De første eksemplarene av Kia e-Niro kommer til norske bilforhandlere i disse dager, de første kundebilene kommer rett over nyttår. 
Det er bestilt 1000 biler med «alt utstyr», i utstyrsnivået First Edition. 
I 2019 kommer det etter det importøren vet nå, cirka 2000 biler, men dette kan endres. 

– 
Vi jobber for å få flere biler, sier den norske Kia-sjefen Irene Solstad. 

Verdens lengste venteliste er i Norge 

Norge er blitt et eget kasus blant verdens elbil-produsenter, ikke bare på grunn av vår eksepsjonelle elbil-appetitt, men også for vår særegne forkjærlighet til tilhengeren. 

Etter at e-Niro ble lansert på bilutstillingen i Paris i høst, fikk Alper Celic flere personlige henvendelser via sosiale medier fra norske bilkunder om nettopp dette. 
Han sier nå at det fortsatt er uavklart om e-Niro vil kunne utstyres med tilhengerfeste, men at flere tester allerede er gjennomført og skal gjennomføres i nær fremtid. 

Først etter en vintertest og en spørreundersøkelse vil det bli tatt en beslutning om e-Niro kan bli «fullverdig» norsk statsborger. 

– E-Niro er fullt kapabel til å trekke henger. 
Det vi er litt urolig for er hvor mye dette påvirker rekkevidden, spesielt når det er kaldt. 
Den ekstra vekten av en tilhenger vil uansett påvirke rekkevidden, men tilhenger og kulde er vår største frykt. 
Vi må finne ut om kundene vil godta redusert rekkevidde, sier han. 

E-Niro-modellen som sendes på skip til Norge fra Korea, er utstyrt med varmepumpe, for å begrense fallet i rekkevidde vinterstid. 
Varmepumpen bruker energi fra klimaanlegget og andre elsystemer til å varme kupeen, i stedet for å bare å bruke batteristrøm til kupevarme. 

Førermiljø: 

Innstegshøyden er rett inn, du slipper å bøye deg eller klatre. 
Her møtes du av et tradisjonelt Kia-førermiljø, med ryddig møblert instrumentering og luftig kupe. 
Instrumentpanelet er digitalt og hovedskjerm er på middels bra nivå med hensyn til skarphet, men meget bra når det gjelder innhold og logikk. 
Med et par trykk kan du for eksempel raskt se hvor mye rekkevidden forlenges med om du slår av klimaanlegget, og hvor langt tid det tar å lade med ulik effekt. 

Setene er helt greie. 
Støynivået er av de bedre, det er riktignok merkbar hjulstøy i høyere hastigheter på grov asfalt (Kia sier det er gjort mye for å hindre hjulstøyen i å nå kupeen). 
A-stolpen og sidespeilet tar noe sikt til venstre når du trenger kontakt med veibanen. 
Har skikkelig varm rattvarme og autonedblending av langlyset. 

Kjøreegenskaper: 

E-Niro er lettkjørt og oppleves stødig og komfortabel, fint avstemt i fjæringen. 
På underlag med skjøter og kanter kjennes det noe mer slag i understellet. 
Styringen oppleves normal. 
Det er fire kjøremodus å rutte med, fra sport med litt mer respons i gass og styring til Eco+, der alt går litt seigere og klimaanlegget er av, et slags nødmodus når det kniper med strøm. 
Kia mener selv de har fått frem sportslige kjøreegenskaper. 

Det er etter vår vurdering ikke noe spesielt sportslig ved kjøreegenskapene, ut over den fenomale akselerasjonen på 7,8 sekunder (204 hk), som gir behagelige og trygge forbikjøringer. 
Dette er klassens tyngste bil, og det merkes, selv om batteripakken er plassert i bunnen. 
Ikke at bilen «vagger», men ved for eksempel oppbremsing kastes vekten frem i stedet for at bilen setter seg nedpå. 

Plass: 

Bagasjerommet er litt større enn i Nissan Leaf, og mye større enn i Hyundai Kona. 
Norske biler får en litt annen vri enn den vi prøvekjørte. 
Foldedekselet i bunnen skal tas ut, og plassen på 30 liter under skal bli en del av det naturlige lasterommet. 

Husk at 451 liter ikke akkurat er noen hjullaster, det heller. 
Beinplassen i baksetet er god, men høyden på sitteputen er lav og kort. 

Miljø: 

Fabrikkopgitt forbruk er på 1,59 kWt/mil, rekkevidden på 45,5 mil (bykjøring 61,5 mil!), WLTP som er en mer realistisk målemetode. 
Vi kjørte etappen med mye motorvei i pluss 100 km/t på 1,51 kWt/mil og landeveisetappe over voksne høydedrag på 1,38 kWt/mil, med normalt kjøremønster og gunstig temperatur. 

Forbruket vil gi beregnet rekkevidde på 42–46 mil. 
Kia oppgir selv 45,5 mil. 
Rekkevidde i kulden må vi komme tilbake til når vi kan teste bilen i Norge. 

Sikkerhet: 

Ikke testet i EuroNCAP ennå. 
Autonødbrems med fotgjengergjenkjellese er standard, bra! 

Å eie: 

Biladministrasjonsselskapet Autolease vurderer bruktverdien etter 4 år/60.000 km til over snitt i bruktmarkedet (terning 4) og bedre enn snit i klassen (terning 5). 
Med andre ord er verditapet vurdert til lavt. 
Driftskostnad er foreløpig ikke beregnet. 
Nr. 11 av 22 i eierundersøkelsen AutoIndex. 
Mens de fleste elbilimportører gir åtte års garanti på batteripakken, kjører Kia på syv år. 

Autolease mener: 
En spennende nykommer. 
E-Niro representerer en av elbilene i markedet med lengst rekkevidde i denne prisklassen. 
For det norske markedet blir det spennende å se om hengerfeste blir et alternativ. 
Den treffer godt på tre viktige parametere for elbiler; størrelse, pris og rekkevidde. 

Pris: 

Ligger 20.000 kr over Opel Ampera-e, som den direkte kan sammeliknes med (bare på rekkevidde, Kia e-Niro har mye større bagasjeplass). 
E-Niro koster 370.600 kr, før omkostninger og utstyr. 
Da er veldig mye utstyr inkludert, men ikke for eksempel metallic lakk . 
Regn med ut av butikken-pris på på rett over 400.000 kr. Nissan Leaf koster til sammenligning 75.000 mindre, med nesten like stor bagasjeplass, men langt kortere rekkevidde. 

A propos Nissan Leaf: 
Ta en kikke på denne videoen fra da vi prøvekjørte den nyeste varianten. 

Design: 

Bildesign på det jevne, med en fint designet bakpart, med rett hekk. 
Blå dekor rundt nedre grill og LED-kjørelysene under hovedlyset skal gi elbil-signal (innvendig er det blant annet blå kontrastsømmer og blå innfatning av dysene til klimaanlegget). 
Den tette nesen, frister å gi den en kraftig dose nesespray! 

Om VGs prøvekjøring 

Er et førsteinntrykk av bilen etter en kortere testkjøring, der vi ikke gir terningkast i underkategoriene. 
Verdivurdering: 
Autolease. 
Tekniske data: 
Opplysningsrådet for Veitrafikken. 

Utføres av VG og VGs bilekspert Dag Edvardsen. 
Hovedterningen er en helhetlig vurdering. 
Verdivurdering: 
Autolease. 
Tekniske data: 
Opplysningsrådet for Veitrafikken. 
Priser er uten leveringsomkostninger (normalt rundt 10.000 kr). 

Terningkast 6: Best i klassen. 

Terningkast 5: Godt kjøp, anbefales. 

Terningkast 4: Bra bil, men en eller flere viktige mangler. 

Terningkast 3: 
En eller flere alvorlige mangler. 

Terningkast 2: 
Fraråder kjøp. 

Terningkast 1: Vurderes som farlig. 
