Over på den mørke siden
Massiv post-hardcore fra oslobandet Wolves Like Us. 

ALBUM: 
Oslobandet Wolves Like 
Us har nok alternativrockkapital på bok til å holde det gående vel og lenge. 
Medlemmene har fartstid i både Amulet, Infidels Forever og JR Ewing. 
Den regla kjenner de fleste, så det lar vi ligge. 

Plate nummer to, «Black Soul Choir» er volumiøs post-hardcore mettet med tunge riff, kvernende melodilinjer og lummer atmosfære. 
Det hele er kyndig avlevert i instrumentalavdeling og godt skrudd sammen produksjonsmessig. 
Det låter mørkt og massivt av kvartetten. 

Det er noe grå materie her som ikke vil feste seg etter gjentatte forsøk, inkludert den grungeaktige balladen «Lovescared», men i sum er «Black Soul Choir» en suggererende og stilmessig fornøyelig tur over på den mørke siden. 
