Brennende galskap
Arthur Brown er en av rockens mer skrudde skruer. 
Han ga ut sitt første album i 1968, fikk en hit med "Fire" og har samarbeidet med Hawkwind, Who, Jimi Hendrix og Frank Zappa. 
Alice Cooper, Marilyn Manson og Kiss har lært noen triks av ham. 

72 år gammel skriker ikke briten like uhemmet høyt som før, men hans Tom Waits-aktige vokal er i stand til å ta en låt som "Jungle fever" langt inn i urskogen. 
Samtidig er "Assun" en sang kledd i fiolin og følelser, som om Scott Walker – en annen skrue – skulle ha gått 40 år tilbake. 
Og "Light your light" er bare nydelig. 
Det er likevel nok av uregjerlige ting her, og The God of Hellfire er fortsatt glad i masker. 
Så lenge vi har ham, blir ikke rocken kjedelig. 

Beste spor: 
"Zim zam zim", "Jungle fever", "Assun", "Muscle of love", "Light your light". 
