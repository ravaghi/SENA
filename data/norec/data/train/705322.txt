Blondie:På føttene igjen 

Et revitalisert band med akkurat passe innslag av det gamle. 

Blondie: 
Pollinator (BMG) 

Når to av rockens tøffeste damer i moden alder slår seg sammen, sparker de godt fra seg. 
Debbie Harry (71) er frontfigur i Blondie, og på kuttet "Doom or destiny" har hun med seg Joan Jett (58). 
En drivende åpning av platen, og fortsettelsen "Long time" smaker av klassisk Blondie med ekko av "Heart of glass". 
Låten er skrevet av Harry sammen med Dev Hynes, også kjent som Blood Orange og Lightspeed Champion. 

Blondie var et flaggskip for amerikansk poppønk og new wave fra 1974 til 1982, før de tok en pause fram til 1997. 
Dette er deres 11. plate i alt og den femte etter gjenforeningen. 

De hadde et stygt feilskjær i forrige sving, men her finner de balansen mellom hvem de var og hvem de kan være. 
En del av æren må tillegges den friske produksjonen til John Congleton og til de mange bidragsyterne underveis. 
Bare to av kuttene stammer fra det vanlige samarbeidet mellom Debbie Harry og Chris Stein. 
"Doom or destiny" er herlig, men "Love level" kunne klart seg uten komikeren John Roberts. 

Vel, litt tull kan man tolerere så lenge som Johnny Marr leverer "My monster", der mørk synthpop møter levninger av pønk. 

"Fun" er en frisk diskolåt med Dave Sitek fra TV on the Radio som en av låtskriverne. 
Nick Valensi fra The Strokes har samarbeidet med Sia på spretne "Best day ever", mens Charlotte Charli "XCX" Aitchisons elektropop tilpasses Blondie i "Gravity". 

Et av de bedre innslagene stammer fra egne rekker; "Too much" er skrevet av keyboardisten Matt Katz-Bohen. 
Han står også bak synthtunge "Already naked". 
Både Katz-Bohen, bassist Leigh Fox og gitarist Tommy Kessler har sluttet seg til bandet etter comebacket, mens trommis Clem Burke er en veteran. 

Blondie snubler på et par kutt, men alt i alt kan vi friskmelde dem igjen. 

Beste spor: 
"Doom or destiny", "Long time", "My monster", "Too much". 
