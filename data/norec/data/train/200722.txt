hp pavilion dv5054EA
En allsidig bærbar med bredskjerm, til en høyst akseptabel pris for de fleste, vi har testet hp's nye folkemodell 

Prisnivået på bærbare holdt lenge stand, så lenge det var journalister, selgere og revisorer som utgjorde hovedtyngden av brukere. 
Men nå skal "alle" ha bærbar og konkurransen er større enn noensinne. 
Prisene faller nå like mye på bærbare som på stasjonære PCer. 

LES OGSÅ: 

Pavilion-serien til hp har flere modellserier og modellen vi har testet hører hjemme i dv5000-serien, som har fire modeller. 
5054EA er den nest dyreste, prisene strekker seg fra 6999 til 9999 kroner, med 1000 kroner i forskjell mellom hver modell. 

Forskjellen mellom modellene ligger i prosessor, minne og utstyrsnivå, vår modell var svært bra utstyrt, med FireWire i tillegg til USB 2.0 og byr på både ExpressCard og PCCard. 

Prosessoren er ML-32 utgaven av Turion64 (mobilutgaven av Athlon64), og kjører med 1,8 GHz klokke og 512K hurtigminne. 

Spesifikasjoner 

Prosessor AMD Turion64@ 1,8 Ghz 15,4" skjerm i bredformat (1280 x 800) 1 GB 333MHz DDR-minne 80 GB harddisk (4200 rpm) 8x DVD dual-layer DVD/CD-brenner Radeon XPRESS 200M (128MB dedikert) 54 Mbps WLAN (b/g) 10/100 LAN + modem 3x USB, 1x FireWire (4-pin), lyd inn/ut ExpressCard/54 og PC Card kortplass 6-in-1 kortleser SD, MMC, Memory Stick, Memory Stick PRO, xD-Picture Card VGA og S-Video-utgang Dimensjoner (B/D/H): 358 x 264 x 44 mm Vekt 3 kilo Gatepris: ca 8500 kr inkl. mva. 

Maskinen har et utstyrsnivå som gjør den egnet til mer enn de trivielle oppgavene. 
Skjermen er i bredformat, etterhvert er dette blitt nærmest standard på bærbare. 

Skjermoppløsningen på 1280 x 800 er ikke spesielt høy, men den er behagelig for de fleste. 
Dessuten er dette med på å holde prisen nede. 

Skjermen har kontrastbelegg, som gir kraftig gjenskinn i en del situasjoner. 
Betraktningsvinkelen er på linje med de fleste skjermer på bærbare, med andre ord ikke spesielt høy vertikalt. 

Alt av tilkoblinger er plassert på sidene. 
Fronten har en langsgående høyttalergrill, mens baksiden har åpning for luften fra viften. 

Høyre side har lyd ut/inn, USB og ExpressCard kortplass i tillegg til DVD-brenneren, modem og strømkontakt. 

Venstre side byr på PCCard (PCMCIA) minnekortleser, FireWire, USB, docking-kontakt, nettverk, S-Video og VGA. 

Alle tilkoblingene er godt merket med symboler, også på oversiden. 
Dermed er det ikke nødvendig å løfte opp maskinen for å finne riktig kontakt. 

Mellom tastaturet og skjermen er det plassert en rad med trykknapper for direkte kontroll av DVD-spilleren og høyttalervolum. 
Det er også av/på-knapp pluss av/på for trådløst nett. 
Alle knappene har ganske intense blå lysdioder, litt for intense etter vår smak. 

Konstruksjon 

Maskinen er solid og har et ryddig design uten dilldall. 
Det eneste vi har å innvende er de sterke lysdiodene og den blanke plasten rundt selve tastaturet. 
Fingeravtrykk synes svært godt på denne, og den er i tillegg følsom for riper. 
Den matte plasten på de andre flatene er langt mer praktisk og delikat. 

Skjermen har solid beskyttelse i baklokket, du må presse virkelig hardt for at skjermen skal bli påvirket. 
Hengslene er også passe stramme, slik at du slipper å holde igjen hoveddelen hver gang du løfter opp skjermen. 

Tastaturet er helt ok å skrive på, tastene er definerte og passe støysvake. 
Plasseringen av tegn, kommando og navigasjonstaster er ikke etter vår favorittlayout, men dette er en smaks- og vanesak. 

Styreflaten er bred som skjermen, med et riflet felt for skrolling. 
Dette er en av de bedre løsningene vi har testet og plasseringen av knappene er også utmerket. 

Grei ytelse 

Ytelsen er helt grei i denne prisklassen, men grafikkytelsen innbyr som forventet ikke til de tunge spillene. 

Til annen bruk er maskinen helt tilfredsstillende. 

Vi testet også med de nyeste versjonene av PCMark og 3DMark, pluss SuperPi og SysTool: 

3DMark05 715 PCMark05 1905 SuperPi (2m) 02:02 SysTool (8m) 193 

Batteriet holdt i 2 timer og 11 minutter med Battermark, det er slett ikke dårlig. 

Nevnte vi støyen? 
Maskinen er nesten helt lydløs, viften tar seg noen runder en gang i blant, men det virker som om det mest er for treningens skyld. 

Maskinen blir heller ikke spesielt varm. 

Konklusjon 

hp pavilion dv5054EA er en velbygd maskin med god ytelse og gode spesifikasjoner i forhold til prisnivået. 

Den fungerer utmerket til de fleste bruksområder, bortsett fra de spesielt krevende. 
Men både video, musikk, bildebehandling og multimedia håndteres bra. 

Prisnivået er også behagelig, og har du mindre behov for utbygging og fleksibilitet finnes det modeller i samme modellserie med enda lavere priser. 
