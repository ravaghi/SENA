Toppmat av Adam
Vi har testet det populære middagsabonnementet fra Vestlandet. 

«Å lage festmat en gang i blandt er vel ingen kunst. 
Hverdagsmat, derimot, skal være god, næringsrik og variert. 
Dessuten skal den gå fort å lage og helst uten å inneholde halvfabrikat – da kan vi snakke om utfordring! 

Å inspirere familier til å spise god og sunn mat, og spare tid der det trengs mest – det er tanken Adam har, bak ToppMat.no.» 

Ironisk nok var en ferdig nan og et glass Tikka masala-saus det første vi tok ut fra middagspakken vi fikk fra Toppmat. 
Og maten vi laget med dette ble faktisk så lite vellykket at vi gjorde noe vi ikke har gjort på flere år: 
Kastet nesten alt sammen. 

Heldigvis ble det bedre. 

Dette er Toppmat av Adam 

På nettsidene heter det at Toppmat av Adam kun leverer i Bergen, Os, Sandnes og Stavanger, men du kan sjekke postnummeret ditt, og nå leverer de også til hovedstaden. 

Toppmat har fem ulike kasser. 
Du kan bestille fem eller tre middager til fire eller to personer. 
Etter at vi testet har de også introdusert "barnekassen", som leverer tre middager til fire personer. 
Den skal være ekstra barnevennlig, med enkle oppskrifter og næringsrik mat. 

Ferdigmat på menyen? 
Vi har smakt på ti av årets nyheter, se hvilke du bør velge, og hvilke du godt kan styre unna. 

Slik testet vi 

Vi har bestilt en ukemeny med fem middager til to personer, og laget alle sammen. 
Vi har sett på alt fra bestilling til levering, kvalitet på råvarer, hvor lett det er å følge oppskriftene, sammensetningen av ukemenyen, samt hvordan maten smakte. 

Rettene vi laget var indiske kjøttboller i tikka masala-gryte, ratatouille med pølse, soyaglasert laks med ris og mangosalsa, kinesiske kyllingklubber med miassalat, og en tomatisert fiskegryte. 

Bestilling og levering 

Den første biten gikk relativt smertefritt. 
Vi bestilte og registrerte oss, og like etter fikk vi en sms med passord og brukernavn. 
Søndag kveld fikk vi tekstmelding med påminnelse om levering, og at vi ville bli trukket for matkassen to dager senere. 

Selve leveringen hakket noe, men et veldig hyggelig bud ringte til slutt da han ikke fant frem inni bakgården, så vi slapp å stå å vente lenge. 

Når det er sagt: her kan Toppmat lære noe av Kolonial.no, som leverte en ukemeny for par uker siden: 
De ga oss et vink når de nærmet seg. 
Toppmat skulle komme mellom fem og ti, og kom kvart på ti. 
Innenfor fristen, men Kolonial.nos tekstmelding et kvarter før de kom var den lille detaljen som gjorde oss ekstra fornøyd. 

Tirsdag fikk vi en tekstmelding med tips til bulguren, men for å være helt ærlig sa ikke meldingen så mye mer enn det som allerede sto på pakken. 
Om vi først skal få en SMS med tips til maten, hadde det vært stas om den ga oss noe ekstra, for eksempel tips til krydder som kunne passe til, eller når vi burde krydre. 
Før vi koker opp vannet? 
Når vi heller i bulguren? 
Før vi serverer?. 

Dette fikk vi 

Aller først må vi nevne innpakningen: 
Toppmatkassen var inndelt akkurat slik vi liker at handleposene pakkes, med tørrvarer, kjølevarer, grønnsaker og andre ingredienser for seg. 

Et praktisk lite pappkryss delte kartongen i fire, og kjølevarene fikk selskap av en liten frysepose. 
Dette gjorde det ekstra praktisk å pakke ut av kassen, og se hva som må i kjøleskapet med en gang og så videre. 

Med unntak av eksempelet over, og en pakke ferdigkokte sous-vide-poteter, var det meste ferske og fine råvarer. 
Vi satt stor pris på fine og varierte fiskealternativer (laks, lyr og breiflabb), men kunne godt sett at én av de to rettene av rødt kjøtt ikke var farsemat (kjøttdeig til kjøttboller og pølser). 

Hvitløken var noe gammel (den hadde begynt å spire), men for eksempel var den "vanskelige" frukten mango perfekt spisemoden, ikke bare den dagen vi fikk leveringen (vi smakte), men også to dager etter da vi brukten den i maten. 

Det var fint tilpasset mengde mat, og vi fikk lite rester, med unntak av en nesten perverst stor pose med kinesisk five spice-krydder, litt overskudd av bulgur og tomatpuré, og litt ekstra grønnsaker. 

Oppskriftsheftet som fulgte med var fint og glanset, men vi savner en litt bedre oppskriftsressurs på nett til de gangene man ønsker å lage en middag som falt i smak, men ikke husker hvilken uke - eller oppskriftshefte - den aktuelle retten ble laget. 
Per i dag har du tilgang til menyheftet for de tre siste pakkene når du logger inn. 

Slik var maten 

De aller fleste rettene var ganske rett frem å tilberede, og oppskriftene var lette å følge. 
Ukemenyen var variert og fin, med flere typer fisk og kjøtt, men vi skulle gjerne sett litt mer grønt i noen av rettene. 
Vi vet det er lite friske grønnsaker i sesongen, men det ble litt i overkant mye bearbeidete grønnsaker. 

Fiskegryten kunne blant annet godt hatt en salat ved siden av, i det minste noe mer enn bare løk i gryten. 

Pluss for morsomme nye salatvarianter, med en frisk mangosalat til laksen, og en forbausende frisk maissalat, som forsvant til tross for at middagsgjestene ikke i utgangspunktet liker hermetisk mais. 

Vi må også trekke frem den eneste halvfabrikataretten, der omtrent alt gikk galt. 
Det var altfor lite saus i oppskriften (men heldigvis fikk vi med dobbelt så mye saus, så vi brukte bare hele glasset), ingrediensene ble ikke ferdig samtidig, til tross for at vi hadde prøvd å tilpasse størrelsen på kjøttbollene for å garantere at de ble gjennomstekt. 

Derfor endte vi opp med en grøt av en gryte, der broccolien nærmest gikk i oppløsning før potetbitene, og kjøttbollene var halvferdige. 

Middagen var faktisk så lite vellykket at vi gjorde noe vi ikke har gjort på flere år: 
Kastet den, etter å ha trykket i oss noen munnfuller for testens skyld. 

Vi må også kommentere et par småting. 
Det er pirk, men det bør uansett nevnes: 
Når retten sier bruk 450 gram poteter, men vi får med 400 gram i kassen - er det da skrivefeil i menyen, eller får vi bevisst for lite mat? 
Og når det står "kok risen etter anvisning på pakken" og pakken er helt blank, fikser vi det relativt greit. 

Det var ikke store ting, men det vitner om litt hastverksarbeid eller slurv. 
De fleste kan koke ris, men hadde det vært bulguren som ikke hadde bruksanvisning er det nok noen som ville fått seg en utfordring både med tids- og mengdeberegning. 

Pass på holdbarheten! 

Vi stusset også litt over holdbarheten på råvarene. 
Når fem middager blir levert fem på tid mandag kveld, vil det si at råvarene som blir levert burde holde til og med lørdag. 
I tillegg er det ikke alltid man er hjemme til middag fem dager i uken, så da må ukemenyen strekkes til søndag. 

Torsdag oppdaget vi at hovedingrediensen i tre av middagene måtte spises innen fredag. 
Vi har tidligere testet seks ulike middagsabonnementer, og dette er første gang vi har opplevd at råvarene går ut på dato før det har gått en uke. 
Det skal sies at vi ikke hadde laget rettene i rekkefølge, men for eksempel lyren og steinbiten til fiskegryten som var foreslått som siste rett (altså lørdag om vi skulle laget og servert kronologisk) gikk ut på dato fredagen. 

Alle råvarene var fine på smak, selv på utløpsdatoen, med unntak av kyllingklubbene. 
De sang på siste verset. 

I fjor testet vi fem ulike middagsabonnementer. 
Se hvilke som falt i smak. 

Konklusjon: 

Det er dessverre sånn med tester at det er lettere å trekke frem det som er bra og det som er dårlig, enn det som bare er greit. 
For i hovedsak er Toppmat av Adam helt greit. 

Vi fikk ingen store kulinariske overraskelser, men satt igjen med endel oppskrifter vi tenkte at vi nok vil bruke som basis en annen gang - de trenger imidlertid å sprites opp litt. 

Et par ting trakk skikkelig ned, som den grusomme gryteretten, men alt i alt står Toppmat seg bedre enn denne retten. 
Det er fine råvarer, varierte oppskrifter, og såpass godt planlagt at man ikke sitter igjen med mye rester man må kaste fordi man ikke får spist det opp. 

Legg til litt flere grønnsaker som kan spises rå, og dropp ferdigsausen, så lukter dette på terningkast fem. 
Vi lander imidlertid på fire øyne på terningen denne gangen. 
