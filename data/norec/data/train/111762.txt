Øyafestivalen:Artig arktisk 

De har kalt sin nye plate «Humbug», men tøyser ikke av den grunn. 

KONSERT: 
Arctic Monkeys STED: 
Enga, Øyafestivalen PUBLIKUM: ca. 10000 

Arctic Monkeys kunne like gjerne ha forblitt et lite, halvbetydelig indieband, men «I Bet You Look Good On The Dancefloor» ville det annerledes. 
Og det er ingen tvil om at det kler dem bedre å være hovednavn på Øya enn å stå og stange i en trang oslokjeller slik de gjorde for tre år siden. 

Det muskuløse drivet går rett i solar plexus, og der platene deres - tettpakket med komprimert lyd som de er - av og til føles klaustrofobiske, puster bandets febrilske rock utmerket under åpen himmel. 
De grovkornede riffene er av typen gamle mod-helter som Paul Weller, Pete Townshend og Steve Marriott ville vært stolte av å servere. 

Ikke at de byr på så mye av seg selv; Alex Turner er ikke noe sjarmtroll, men det er jo også kjekt med band som ikke trenger å gjøre så mye mer enn å spille musikken sin hardt og høyt. 
Selvtilliten er det heller ikke noe å si på - få artister våger seg på Nick Caves katalog, men «Red Right Hand» føyer seg fint inn i settet som en ilter liten apestrek, den også. 
