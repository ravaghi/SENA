Gaslight Anthem:«The '59 Sound» 

Rock (SideOneDummy / Tuba) 

Råskåren, sing-a-long soulrock med pønk-basis fra New Jersey. 

Synes du Brandon Flowers og The Killers skiftet stil for brått på sin siste plate, kan du heller oppdage en annen, beslektet frontfigur med BF som initialer - Brian Fallon. 

Hans sprukne, soulfylte røst i front av Gaslight Anthems uhyre friske og særs melodiøse annetalbum er en fryd for øret og med direkte link ned til lytternes dansebein. 

Dersom Håkan Hellström hadde vært født i New Jersey, ville debuten hans trolig vært nær identisk med «The '59 Sound», ikke minst fordi ekkoet av en annen Jersey-gutt - Bruce Springsteen - ligger tykt i rillene hos Gaslight Anthem, også i trangen etter å bedrive klassisk rock'n roll-storytelling (hva med tekstlinjen «no surrender, my Bobby Jean» på avslutningslåten som til overmål heter «Meet Me By The River's Edge»...?). 
Og apropos riller, platen åpner med verdens deiligste lyd - platestift mot vinyl - og er proppfull av referanser fra moderne kulturhistorie. 
Et funn! 

(Gaslight Anthem kommer til Sverige, Finland og Danmark i februar - her må også norske konsertarrangører på banen!) 

ANBEFALTE SPOR: 
«Great Expectations», «'59 Sound», «Miles Davis & The Cool», «Even Cowgirls Get The Blues» og «Meet Me By The River's Edge». 
