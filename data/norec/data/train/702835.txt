Mer kloakk
Og så får arbeiderklassen enda en sjanse denne førepåskeuka da sola antakelig har smelta vekk så mye snø at man kan spille Norges landskamper på Hardangervidda. 

«Flushed away» er en utrolig replikksterk film om en kjælerotte i Kensington-hus som ved en inntrengsel blir skylt ned i toalettet og blir kjent med dyra nedenunder – et alternativt rotte-London langs kloakkene. 

Arbeiderklassens viktigste kjeftesmelle heter som vanlig Rita, men ingen får edukere elvebåt-dronninga, for hun tar vare på seg selv med Kate Winslets potente pushup-stemme. 
La det bare være sagt at overklasse-rotta Roddy faller for de fattiges nærhet og fargerikdom. 
Underveis oppstår mye actionmoro, mange stilige samtaler og ekte fosse-dramatikk, og da er det ikke snakk om Jon. 
Dette er en av denne påskens førstevalg. 
