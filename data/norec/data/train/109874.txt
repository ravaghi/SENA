«The Spiral»:Dramatikk og dynamikk 

I kveld er det premiere på den internasjonale dramaserien The Spiral på NRK1. 
Den bør du ikke gå glipp av. 
Her er det dramatikk og dynamikk fra første scene. 

Serien er på fem episoder og handlingen er lagt til en rekke forskjellige europeiske land. 
Raske sceneskift gir deg en følelse av å være med på en spennende reise. 

Utgangspunktet er et internasjonalt kunstnerkollektiv basert i København og deres karismatiske leder Arturo. 
Han har stor og velutviklet sans for stunt som skaper oppmerksomhet i medier over hele Europa. 
Bruk av nye medier sprer budskapet raskt og effektivt. 

Produksjonen er belgisk, men med flere store co-produsenter, blant annet NRK. 
Skuespillerne kommer fra mange land, også fra Norge. 

Viktoria Winge og Nils Jørgen Kaalstad representerer de norske fargene. 

Bruken av skuespillerne som vekselvis snakker sine egne språk seg imellom og engelsk i gruppen, sammen med den geografiske reisen rundt i Europa, er med på å skape dynamikk og spenning. 
En spenning som i første episode topper seg med et mildest talt spektakulært samordnet tyveri av seks verdenskjente malerier fra museer i seks europeiske land. 
Hvor også Nasjonalgalleriet i Oslo er et av åstedene. 

Kanskje litt for spektakulært, kanskje litt for lite troverdig. 
I virkeligheten vil man ikke tro, eller i hvert fall vil man ikke like å tro at det er mulig. 

Men den «lille» svakheten som ligger i dette, oppveies i episode nummer to hvor politietterforskningen gir et fascinerende innblikk i det planleggingsarbeidet som ligger bak dette koordinerte kunsttyveriet. 

Uansett - spennende er det - og etter å ha sett de to første episodene er ikke jeg i tvil om hvilken som er min favorittkanal på søndager denne høsten. 
