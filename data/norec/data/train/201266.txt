Black&Decker Zenit
Stikksag med "senkekjøl" – gir rette kutt 

Stikksag er kjekt å ha, den tar liten plass og lar deg sage i alle retninger, hvis du har det riktige bladet til materialet du skal sage i. 
Og det er nettopp det som ofte er problemet med en stikksag – når du egentlig vil sage rett, så har saga en lei tendens til å havne alle andre steder enn langs streken du har satt. 

Egentlig er de urettferdig å skylde på saga, det er jo hånden som styrer saga som egentlig er synderen. 

Men det er ikke lett å sage rett med stikksag. 
Det finnes hjelpemidler, som laser eller forskjellige slags styrejigger. 
Vi har testet et par av disse, du finner artiklene her og her. 

Men nå har Black&Decker; funnet ut en løsning som går til roten av problemet. 

KSTR8K 

Saga har to navn – Zenit og KSTR8K – det ene er lett å huske, det andre er umulig. 
Hvorfor produsentene velger tall og alfabetmix på produktene sine har vi lurt på i alle år. 
Greit nok som koder i produksjon og logistikk, men ikke ellers. 

Uansett, saga kommer i Black&Deckers; karakteristiske rødorange og gråsorte farger og leveres i en rimelig solid plastkoffert. 
Som de fleste andre verktøykofferter har den litt snau plass til ledningen. 

Fakta: 

Saga bruker opp til 600W og bladet beveger seg opptil 3200 ganger i minuttet. 
Vekt 2.7 kgBladfestet foregår uten verktøy og den bruker vanlig T-type feste.Kapasitet i tre 85mm, stål 5 mm, aluminium 15 mmDybde på styrefinne 12 mm – lengden er 103 mmLengde på ledningen 3 mLydnivå < 100 dB ved full belastning (avhengig av materiale, blad og bruk) 

I bruk 

Styring av hastigheten er god, det er jevn økning og presis kontroll med avtrekkeren, som også kan låses i full hastighet. 
Vibrasjonene er godt dempet. 

Saga har generelt god balanse. 
Vinkelen på håndtaket er forskjellig avhengig om du har senket saga slik at styrefinnen stikker ut eller ikke, men det er helt uproblematisk. 

Bladfestet er passe stramt og fint, bladet sitter godt. 

Det er også en bladholder på høyre side av saghuset, du vipper ned lokket, som har plass til flere sagblader. 

Styrefinnen sitter festet til selve saghuset, og når du dreier på hjulet senker du dette ned mot sålen. 
Styrefinnen stikker da ut gjennom spalten som begynner ca 10mm bak sagbladet. 

Mekanismen som justerer styrefinnen virker stram og solid, og det er ingen fare for at du skal kunne få ut styrefinnen når du ikke ønsker det, dreiehjulet låser i begge retninger. 

Sålen glir også godt på både blanke belagt plater og mer porøse, ubehandlede underlag. 

Blir det rett? 

Det store spørsmålet er selvsagt om denne enkle løsningen på det klassiske stikksagproblemet med ufrivillig slingring langs sagestreken virkelig virker. 

Og det gjør det! 

Vi fikk like rette kutt som vi har fått med sirkelsag, og bedre enn med noen av jiggene vi har testet. 
En åpenbar fordel er at med denne saga er det heller ingen begrensninger i lengde, slik som det er med jigger og føringsskinner. 

Det er langt lettere å følge sagestreken med denne Zenit-saga enn med en sag med laser, så det er ikke noe savn at den ikke har noen laser. 

Den har heller ikke noen stuss for tilkobling til støvsuger, det hadde også blitt vrient å få til siden mekanismen til styrefinnen sitter i veien. 
Men det kan vi leve med. 
Spon blåses uansett bort fra bladet under bruk. 

Men hva med... 

Styrefinnen og mekanismen til denne gjør at det ikke er mulig å vinkle sålen i lengderetningen for å sage skrå kanter. 

Det er heller ingen innstillinger for pendelbevegelse i bladet, som hjelper når man skal sage i tykke materialer. 

Det er heller ikke noen løsning for sideanlegg eller utrigger med senterspiss for å skjære ut store hull. 

Konklusjon 

Vi likte saga, den fungerer utmerket til vanlig frihåndssaging og er genial til rette kapp i plater. 
Men den mangler noen funksjoner sammenlignet med de klassiske stikksagutgavene. 

Så Black&Decker; Zenit blir for noen en tilleggssag, for andre den viktigste stikksaga, avhengig av hvilke bruksområder som er viktigst. 

Men vi vil i mange tilfeller heller anbefale denne i stedet for en sirkelsag, fordi denne er lettere å kontrollere for de som ikke har tilegnet seg håndlaget med en sirkelsag. 
En sirkelsag er mer effektiv, men dermed også mer krevende, sager man feil med en sirkelsag blir skadene fort større – både i materialet og i verste fall i den som bruker saga. 

Vi gir derfor Black&Decker; Zenit en sterk femmer! 
