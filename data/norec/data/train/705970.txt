Jerry Leger:Det er hans tur nå 

Omsider er Jerry Leger en kanadisk eksportartikkel. 

Jerry Leger: 
"Nonsense and heartache" (Latex/Border) 

Jerry Leger fra Toronto var 19 år da han ga ut sitt første album i 2005, og Ron Sexsmith, en tidlig fan, spilte på oppfølgeren. 

Josh Finlayson fra Skydiggers ble engasjert i plate nummer tre, og Michael Timmins fra Cowboys Junkies produserte "Early riser" i 2014 – pluss den nye platen. 
Dobbeltalbumet ble gitt ut for snart ett år siden, men har i likhet med Leger brukt lang tid på å nå ut. 

Hjemlige helter som Cohen, Young og Lightfoot er blant forbildene, men det er Dylan som skinner sterkest gjennom i løpet av de 18 kuttene. 
Folk, blues og country inngår i miksen, der første album er elektrisk og det andre akustisk, sånn omtrentlig. 
En gammeldylansk tankegang, det også. 

Hver del er bra, og helheten er overbevisende. 
På høy tid at 32-åringen nådde oss. 

Beste spor: 
"Coat on the rack", "For hire", "Wedding dress", "It don't make the wrong go away", "Pawn shop piano". 
