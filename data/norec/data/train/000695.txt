LEGO The Lord Of The Rings
Alt kan LEGOfiseres, også Midgard! 

Det kan påstås at har man spilt ett LEGO-spill, har man spilt dem alle. 
Det har skjedd en stor utvikling ettersom vi har beveget oss fra LEGO Star Wars til Indiana Jones til Batman og til Harry Potter, men spillenes grunnleggende kvaliteter er de samme. 

Et sikkerstikk for casual gamers! 

Men hva gjør vel det, så lenge det funker? 
Etter alle disse spillene og årene er det fremdeles morsomt å gjenoppleve kjente univers i LEGO-drakt. 
LEGO The Lord 
Of The Rings tar vare på den episke eventyrfølelsen fra bøkene og filmene, bare med en morsom LEGO-vri som gjør dette spillbart så det holder! 

Følger filmene svært tett 

Det tar ikke lang tid før jeg er fraktet tilbake til Midgard. 
Det ER virkelig Cate Blanchetts stemme som introduserer spillet, og det ER virkelig Howard Shores musikk i bakgrunnen. 

LEGO-figurene begynte å snakke i LEGO Batman 2, en velkommen utvikling, og i LEGO Lord Of The Rings er dialogen hentet rett fra filmene. 

Lydkvaliteten er av en eller annen grunn ikke alltid på topp, men å høre Ian McKellen, Christopher Lee, Elijah Wood og de andre gi stemme til LEGO-figurene gir spillet en langt større autensitet. 

Spillet følger også historien fra filmene svært tett. 
Det får meg til å tenke på om det er så smart å la noen spille dette før de har lest bøkene og/eller sett filmene. 
Spillet bør være en tilleggsopplevelse, ikke inngangen til Tolkiens rike. 
Jeg har i hvert fall visse betenkeligheter med å la et LEGO-spill fortelle hele historien til mine barn, samme hvor godt spillet er. 

Kan utforske av hjertens lyst 

Jeg merker at stemningen er litt mørkere i dette spillet i forhold til andre LEGO-spill. 
Noen sekvenser vil kanskje til og med virke direkte skremmende for de yngste spillerne. 
Spillet har da også fått PEGI-grense 12 år. 

Det brukes heller ikke like mye slapstick humor denne gangen. 
Det kler kanskje ikke historien. 
Men alt det som gjør et LEGO-spill bra er fremdeles med. 
Du kan smashe nesten alt du kommer over for å samle brikker og mynter. 
Du kan veksle mellom flere figurer med hver sin unike egenskap. 

Gjennom spillingen låser du opp stadig flere figurer, og hovedfigurene har også en inventory som fylles opp med nye våpen og ferdigheter ettersom du kommer lenger og lenger ut i historien. 
Og når du er ferdig med historien, kan du gå tilbake gjennom hele Midgard og utforske av hjertens lyst. 

Et sikkerstikk for casual gamers 

Noe som for enkelte kan oppleves som et negativt aspekt ved LEGO The Lord Of The Rings, er vanskelighetsgraden. 
Den er nemlig svært lav. 
For meg er ikke dette en stor sak. 
Jeg liker faktisk at jeg bare kan slenge meg ned i sofaen og løse enkle problemer som får meg til å føle meg smart, uten å bruke nevneverdig energi på det. 
Dette er absolutt et sikkerstikk for såkalte casual gamers! 

LEGO The Lord Of The Rings skuffer altså ikke. 
J.R.R. Tolkiens verden er tatt godt vare på, og har tålt overgangen til bevegelige plastikkfigurer. 
Her er det mye å utforske, mange hemmeligheter å finne og mange store slag å utkjempe. 

Traveller’s Tales kan sikkert LEGOfisere hva det skulle være innen populærkultur med den plattformen de har etablert og videreutvikler, og når det funker så godt som det gjør, ønsker jeg flere LEGO-spill velkommen 
