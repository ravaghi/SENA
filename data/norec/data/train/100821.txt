The Kids:«Hits fra Kids» 

(Columbia / Sony BMG) 

Det er ikke rart at The Kids ble enorme popstjerner. 
De var det første norske bandet som greide å adoptere det minimalistiske pønkuttrykket, file det ned til spiselig vare og omsette det til popmusikk med gedigen allsangfaktor. 

I tillegg hadde de et røft image som den gang var genuint sexy i norsk sammenheng. 

Men mye av dette låter fryktelig naivt nå, og lydmessig er det tørt og flatt. 
Tekstene har dog underholdningsverdi; så sent som i 1980 var konseptet «ungdom» fortsatt noe nytt, farlig og fremmed i et lite land med én TV-kanal. 

Det handler nesten utelukkende om ungdomsskoleproblematikk, og selv om en hel låt om frykt for tannlegen blir i meste laget, er det ganske gøy å høre Dag Ingebrigtsens stå foran speilet og forklare at «Du har noe som ingen andre mennesker har / Jeg skulle ønske jeg var en superstar». 

På denne samleplaten har de dessverre inkludert gjenforeningshit'en fra 1996, «Vil du værra me' mæ hjem i natt», og en ny bagatell ved navn «Kyss mæ godnatt»; klamme midtlivskrisekalkuner som ikke har noe med det opprinnelige Kids å gjøre overhodet. 

Bandets radarpar skulle straks gå videre til bedre ting; Dag Ingebrigtsen til tøffe TNT og Torstein Flakne til sitt mektige Stage Dolls. 
Men de rakk å skrive viktig norsk pophistorie, og den finner du her, på godt og vondt. 

ANBEFALTE KJØP: 
«Hun er forelsket i lærer'n», «Null», «Cool» I salg mandag. 
