Hits for kidsa
Nicki Minajs konsert i Oslo Spektrum bød på renspikket pophysteri. 

Det var et Oslo Spektrum fylt med overveldende mange ungjenter. 
Dyktige Dreamon varmet opp med nøktern hvit backdrop. 
Da han spurte et fullsatt Spektrum om de var klare for hovedattraksjonen, skrek jentene som satt bak undertegnende så høyt at anmeldelsen blir skrevet med øresus. 

Se bilder fra konserten lengst ned i anmeldelsen 

En unødvendig lang pause etter oppvarmingen, overkant av tre kvarter senere, startet konserten. 
Da startet det rosa hysteriet. 
Minaj og hennes seks dansere var ikledd sektlignende kostymer som minte om en viss scene i Kubricks Eyes Wide Shut. 
Tre minutter senere tok hun av seg kappen og da fikk vi sett henne i klassisk Minaj-uniform - rosa korsett og sinnsvakt høye hæler. 
“I Am Your Leader” ble dratt i gang, preget av relativt nitidig koreografi. 
Blant hennes mange steke/rave-låter som “Beez In The Trap”, som forsåvidt er et bra kutt, ble fremført. 
I en kakafoni av overproduserte, guettafiserte låter til tross, maksimalismen var i Minajs fordel. 
Det skal være sånn når Minaj er på scenen. 
Hennes radiohits - samt harde bangere som hun dessverre ikke spilte - kler uhemmet eufori blant de yngre. 

Etter tre kostymeskift, satt hun på DJ-bordet og fylte tiden med å spille diverse Drake- og Young Money-låter. 
Deriblant “Bed Rock”, crewlåten som jeg og flere andre venner har hatt stor glede av. 
Den timeslange konserten ble avsluttet med konfetti og “Super Bass”, en av hennes to største hitspor, jevnstilt med “Starships”. 
Skrulla i rosa ble hyllet av skrikende og dedikerte tenåring-fans. 
Ikke at det er noe galt med sjarmerende pophysteri, for all del. 

Men det er litt trist for en grinebiter da en vet at hun ikke har beholdt det som gjorde henne kjent: kvalitetene som småskrullete, men flink og særpreget rapper via miksteipene før Lil Wayne signet henne. 
Den Trinidad-fødte østkyst-jenta har gått fra å forfekte sjarmerende kitschyness til relativt sprikende smak, forankret i svære pophits. 

Det er litt vanskelig å komme bort i fra at Minajs offisielle backkatalog er det perfekte lydsporet til russefeiring og råning. 
Gjerne samtidig. 
Dette ble gjenspeilt under hennes konsert i Oslo Spektrum. 
Nicki Minaj viste seg å være en slags Fatman Scoop kledd i rosa, en festfikser som behersket scenen. 
Ikke at det noe galt med det, for all del. 
Kidsa kosa seg i hjel, de. 
