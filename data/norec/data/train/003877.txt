Indian Summer
Denne filmen vil løfte humøret ditt! 

Jeg føler meg nødt til å anmelde en film nesten ingen har sett, og som ikke engang selges i Norge. 

En gang da livet gikk litt trått og humøret var labert, leide jeg en film på VHS bare fordi Bill Paxton spilte i den. 
Jeg satte med ned foran skjermen med noen øl, uten en eneste forventing. 
97 kjappe minutter senere var humøret løftet og livet lysere. 

Derfor har jeg alltid likt Indian Summer fra 1993. 
Nå er den endelig er ute på Blu-ray! 

Gamle forelskelser 

I denne filmen blir vi med et knippe noen-og-30-åringer (Bill Paxton, Diane Lane, Elisabeth Shue, Vincent Spano, Kevin Pollak, Julie Warner og Matt Craven) på tur tilbake til deres barndoms sommerparadis, Camp Tamakwa i Kanadas Algonquin Park. 

Der blir de tatt i mot av sin gamle leironkel Lou Handler (Alan Arkin), som har invitert noen fra leirens gyldne år for å feire sesongavslutningen. 

Det er tid for gamle forelskelser, hemmeligheter, fiendskap og regnskap som skal gjøres opp. 

Vekker nostalgien 

Jeg skal være den første til å innrømme at dette sikkert ikke er verdens beste film sett ut i fra et nøytralt ståsted. 

Figurene virker litt for godt planlagte i måten de skiller seg fra hverandre på. 
Noen av konfliktsituasjonene som oppstår fremstår litt anstrengte i utførelsen. 

Men regissør og manusforfatter Mike Binder tilbrakte selv mange barnesomre på Camp Tamakwa. 
Lou Handler var hans virkelige leironkel. 
Mange av situasjonene i filmen stammer fra virkelige hendelser. 

Binders film vekker nostalgien i meg, og får meg til å ønske jeg var barn igjen. 
Han smører på med lett hjerte og smerte, krydret med lun humor, blant annet besørget av Sam Raimi i rollen som vaktmester. 

Alan Arkin på topp 

Det var altså Bill Paxtons navn på coveret som fikk meg til å leie filmen på VHS i sin tid. 
Han er god som den viltre rotløse fyren som ikke har funnet roen. 

Men det er også andre å legge merke til. 
Elisabeth Shue er den single jenta som ikke tåler andres lykke, og Diane Lane er enka som sliter med å komme videre. 

Best er Alan Arkin, som gjør en gjennomført solid rolle som barnekjær skogsonkel av den gamle skole, som har begynt å innse at han ikke lenger er på bølgelengde med dagens barn. 

Sjarme og latter 

Stemningen i filmen kan passe nordmenn godt. 
Vi er jo verdensmestere i hytteliv. 

Også i denne filmen handler det om å komme seg vekk fra hverdagens mas, ut i naturen, inn i små trehus, kalde morgenbad og varme kveldsbål. 

Indian Summer har i tillegg noen figurer som jeg fatter genuin interesse for, selv om noen av dem er vel grunne. 
Det veies opp med store doser sjarme og latter. 

Vakker høstnatur 

Dette kan godt være en sånn film man elsker like mye på grunn av omstendighetene man så den under, som hvor god den faktisk er. 

Jeg ser på Internet Movie Database at det er flere enn meg som elsker Indian Summer, mens andre ikke skjønner hvorfor vi gjør det. 
Deres tap, sier jeg. 

Filmen er nå tilgjengelig på en sonefri Blu-ray som du enkelt kan få kjøpt fra USA. 
Den er uten norsk tekst, men med en god overføring i 1080p som gir deg knivskarpe bilder av vakker høstnatur i en av Kanadas nasjonalparker 
