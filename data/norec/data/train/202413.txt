Panasonic VDR-D150
Med 30x optisk zoom er det Panasonic som tar zoomprisen i denne testen, og kameraet er faktisk også det billigste. 
Om billig derfor er best, ville være å ta litt hardt i. 

30x optisk zoom gjør at du kommer svært "nærme" det du filmer, men det har egentlig liten hensikt dersom du filmer håndholdt - med mindre kameraet har en rasende god bildestabilisator. 
Det har ikke Panasonic VDR-D150 - ikke at den er spesielt dårligere enn på de andre kameraene i denne testen (selv om det også finnes bedre), men til så høy zoom blir det mye skjelving når du holder det i hånda. 
Det gjelder de fleste av kameraene, og så fort en beveger seg noe særlig over 5x optisk zoom begynner normal skjelving å gjøre større utslag på filmingen. 
Et tips er derfor å komme seg så nært motivet du klarer, og kun bruke zoom til de tilfellene der du ikke klarer å komme nærmere - det gjør naturligvis også at lyden vil bli bedre. 

Panasonic VDR-D150 er testens billigste kamera og lagrer innspilt materiale på DVD-plater. 
Det er komfortabelt å betjene, med en spak på baksiden som du bruker til å navigere i menyene, mye likt GS180. 
Det har ingen quickstart-modus og bruker drøye seks sekunder på å gjøre seg klart. 
Det er litt i tregeste laget. 

LCD-skjermen er i 4:3-format, og skal du filme i 16:9 mister du derfor plass på topp og bunn. 
Skjermen er litt kald i fargene og har et lite etterslep vi gjerne skulle ha vært foruten - dessuten har den litt dårlig innsynsvinkel og "mister" konstrastfylte områder ved ca. 35-40 graders vinkling. 
De beste skjermene klarer nesten død vinkel - 5-10 grader. 
En interessant detalj er for øvrig det lille søkket som gjør at fingerneglen kan vippe den ut, og det finnes også en knapp du kan trykke inn slik at skjermen spretter ut. 

Menyene er ganske like de du finner hosNV-GS180. 
En "basic" og en "advanced"-meny som tar seg av opptaksoppsettet, og en egen setup-meny som går mer på selve kameraet, som tid og dato etc. 
Kameraet har også en nattmodus som gjør at du kan få noe ut av svært mørke scener, på bekostning av enormt lang lukkertid og dertil bare et par bilder i sekundet. 
Her er det Sony som er kongen på haugen. 

Zoomkontrollen er av den typen som du skyver - det er selvsagt litt smak og behag hva en liker best, men vi synes at typen Sony har, der du heller "bikker" på en kontroll er mer presis å bruke enn en du skyver på. 
Som med de andre kameraene der batteriet er festet på baksiden kan du også her trekke ut okularet dersom du ønsker å bruke det. 

Ellers tar kameraet bilder i 640x480 - en lav oppløsning som kun er egnet til webbruk, men med positive egenskaper i forhold til fargemetning og -korrekthet - bedre enn mange av de andre kameraene i denne testen. 

Lydmessig er vi godt fornøyde med D150. 
Det har bra stereoseparasjon og veldig klar og fin lyd i mellomtone og diskant, men lider litt av støy fra drivverket med tilfeldige "dyyt"-lyder. 
I tillegg høres det støy fra zoomen på kameraet. 

Bildet er dessverre blant de dårligere i testen, med et spesielt dårlig detaljnivå. 
I en av testene filmet vi noen biler på kveldstid og sjekket hvor godt vi kunne lese nummerskiltet på den ene av dem - der var D150 det kameraet som gav oss de største vanskelighetene med å tyde tallene. 
Støynivået er også litt i overkant, selv om fargenivået er ganske godt og fargespillet i dårlig lys ikke er blant de verste. 

Sanyo Xacti HD1 >> Best i test 

Tilbake til testforsiden 
