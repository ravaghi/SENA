Særdeles pinlig
Over 850 000 dansker har kjøpt kinobillett til den grusomt lattervekkende «Klovn — the Movie». 

FILM: 
Vi nordmenn har brødrene Dal, som drar på ekspedisjon opp langs Overfloden i kanoen Elvegris og møter rare folk i sin jakt på professor Drøvel. 
Danskene har to ansvarsløse 40-åringer som drar på kanoferie for å slippe unna konene sine. 
Ekspedisjonen kalles Tour de Fitte og målet er et luksusbordell, Castello Alley Cat, drevet av den 86 år gamle, folkekjære Bent Fabricius-Bjerre, som hadde en stor hit på 60-tallet med pianosnutten «Alley Cat». 

Vi liker å tro at danskene er som oss, men det er danskene som lager «Klovn — the Movie», en middels god historie, befolket av til dels middels gode skuespillere, men fylt med de grensesprengende pinlighetene fansen forventer. 

For de av dere som ikke vet noe som helst om «Klovn», la meg gi en kort presentasjon. 
To etablerte komikere, Casper Christensen og Frank Hvam, laget i 2005 første sesong av sin nye komiserie «Klovn», sterkt inspirert av Larry Davids «Curb Your Enthusiasm». 
Serien ble sendt på betalingskanalen TV2 Zulu fram til 2009 (60 episoder) og er solgt i over én million eksemplarer på dvd. 
I Norge har «Klovn» gått på TV2. 
For å melke suksessen ytterligere, kom filmversjonen på kino like før jul. 
Siden er den blitt det siste tiårets mest sette danske film. 

Casper Christensen og Frank Hvam spiller seg selv. 
Det vil si, de bruker sine virkelige navn og Casper er gift med Iben Hjejle, som han samtidig var sammen med i virkeligheten. 
De omgås komikere og andre venner fra den danske offentligheten og spiller hele tida på dette bevegelige skillet mellom fiksjon og virkelighet. 
Målet med «Klovn» har vært å dra'n helt ut: 
Man skaper uheldige sosiale situasjoner, sørger for at alle er pinlig berørt — og skrur deretter til et par hakk ekstra. 

Mens tv-serien var en situasjonskomedie, er «Klovn — the Movie» en forsøksvis sammenhengende historie, en road movie i kano. 
Men først skal Frank rote seg inn i kleine situasjoner hjemme i København. 
Frank og Casper er med i en lesesirkel bestående av voksne herrer fra dansk kultur- og samfunnsliv, inkludert Jørgen Leth og Niels Helveg Petersen. 
En scene som dette er selvsagt mye morsommere for dansker, men komikken kan også nytes av oss utlendinger. 
Verken Frank eller Casper har lest kveldens bok, Conrads «Mørkets hjerte», noe bare Frank får svi for, som vanlig. 
Selv om «Klovn» i stor grad handler om sex og kroppsåpninger, har man altså med en høykulturell referanse i form av Joseph Conrads klassiker, som også omhandler en elvetur. 
De dannede herrer forteller deretter Frank hvordan han lager et «pearl necklace» til glede for sin kjære Mia, noe vår håpløse venn dessverre forsøker seg på ved nærmeste anledning. 

Frank får vite at Mia er gravid når familiens lege forsnakker seg. 
Mia har holdt dette skjult fordi hun vurderer abort. 
Frank innser at han må gjøre noe og bestemmer seg for å vise at han har «farspotensial» ved å kidnappe Bo, Mias 12 år gamle nevø, og ta ham med på «Tour de Fitte». 
Da burde han ikke ha gjort. 

I likhet med brødrene Dal, møter våre danske helter spennende mennesker på sin tour. 
Caspers misjon her i livet er å flørte med svært unge jenter, noe som er patetisk nok i seg selv. 
Han er alltid mer selvsikker enn virkeligheten gir grunnlag for og hvis ting ikke forløper som kåtingen har tenkt, legger han skylda på Frank. 
Hvis han lykkes, går det alltid galt til slutt — men forhåpentligvis klarer han å gjøre Frank til syndebukk. 

På sin ferd langs floden møter de en ferm, aleneboende kvinne, en skoleklasse på campingtur og diverse kjendiser. 
De lager dessuten ballade på den årlige Danmarks Smukkeste Festival i Skanderborg. 

Humoren i «Klovn» kan plasseres inn i en ganske fersk tradisjon der vi på den ene siden har mer underspilte, minimalistiske serier som «The Office» og «Extras», med norske avleggere som «Arkivet» og «Etaten». 
Casper Christensen og Frank Hvam er på sin side blitt beskyldt for å stjele hele episode-ideer fra «Curb Your Enthusiasm» («Ingen grunn til begeistring»), men «Klovn» er mye mer fokusert på kjønnsorganer og rølp enn den amerikanske serien. 
Jeg har hørt innflyttere til Los Angeles si at de har lært byens sosiale koder gjennom å se Larry David dumme seg ut i utallige sosiale sammenhenger. 
Jeg tviler på at «Klovn» kan brukes på tilsvarende vis og hadde filmen blitt sett av, la oss si, 50 000 dansker, ville det vært en bagatell. 
Men når opp mot en sjettedel av landets befolkning har løst kinobillett for å gremme seg og hyle av latter i halvannen time, er det verdt å se nærmere på fenomenet. 

Handler det om mannen i krise, undertrykt maskulinitet i et feminisert samfunn? 
Eller er menn endelig frie til å utfolde seg på sitt mest pubertale vis? 
Bidrar Casper og Frank til å bryte ned tabu som gjør mennesker forknytt? 

Per Juul Carlsen i programmet Filmland skriver i sin anmeldelse på Danmarks Radios nettsider at det er «noget utroligt befriende» ved «Klovn — the Movie» og de to «folkekære komikere, der render rundt med tissemanden fremme i selskab med hel- og halvnøgne damer og som hænger hele kendiskulturen ud som barnlig og amoralsk. 
Det er fjollet og uforpligtende, men det er bestemt også provokerende og udfordrende». 

De fleste av anmelderne er positive og enige med Juul Carlsen i at filmen byr på til dels samfunnskritisk underholdning. 
De mer negative finner man lenger ned i nettsidenes kommentarfelt, eller på debattsidene. 
Sogneprest og journalist Sørine Gotfredsen skriver på kronikkplass i Berlingske at filmen «er gennemsyret af den mentalitet, der stammer fra generationen af komikere, der helt mangler samfundsmæssigt engagement». 
Hun beskriver Hvam og Christensen som del av en «selvoptaget stand-up-satire, der gennem årene har udviklet sit eget lille aristokrati af højt betalte drengerøve» og mener at filmen viser det åndelige nivået i et land som er stolt av sin «platte frigjorthed». 

Når Frank Hvam blir spurt om hvor langt de er villige til å gå, svarer han at så lenge folk ler, er det moralsk forsvarlig. 
Jeg er i grunnen enig. 
Forholdet mellom komikere og deres publikum kan være en komplisert psykologisk affære, full av interessante nyanser og når en komiker får folk til å le, er det mer spennende å finne ut hvorfor, enn å fordømme komikeren. 
Dessuten blir jo Frank og Casper straffet for sine dumheter. 
I hvert fall Frank. 

«Klovn — the Movie» har norsk kinopremiere fredag. 
