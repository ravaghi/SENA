«En unik historie blir gjort fullstendig anonym»
«The Lady» er blitt et disneyfisert glansbilde av Aung San Suu Kyi. 

FILM: 
Det finnes helter i verden. 
Slik er det bare. 
Det finnes folk som tar store risikoer for at en god sak skal vinne frem, som viser forbløffende styrke og utholdenhet i møte med forsøkene på å kneble dem. 

Men ingen er bare helter. 
Også fedrelandsfrelsere kan være misunnelige, oppfarende og humørsyke. 
Også helgener har dårlig ånde om morgenen. 

Burmas opposisjonsleder Aung San Suu Kyi kan kalles en helt uten at noen skjærer grimaser av den grunn. 
Men regissør Luc Bessons hagiografi «The Lady» ser bare den opphøyde Suu Kyi. 
Og beundring er ikke noe godt utgangspunkt for en som vil lage en moderat engasjerende dramafilm. 

Akademiker-karikatur 

Besson ser en slags «Romeo og Julie»-historie i forholdet mellom Suu Kyi (Michelle Yeoh) og den britiske ektemannen Michael Aris (David Thewlis), som ble holdt adskilt i årevis av Suu Kyis husarrest og ikke så hverandre i de siste tre årene før Aris døde av kreft. 
Thewlis er stylet som en karikatur av en eksentrisk akademiker, det er liksom ikke måte på hvor ustelt han er på håret, hvor skjev i slipset, hvor skrukkete i tøyet, eller hvor mange bibliotek i mørk mahogni han frekventerer. 

Yeoh, som er mest kjent for sine actionroller, har en strunk, seig verdighet i tittelrollen, i tillegg til en forbløffende fysisk likhet med Suu Kyi selv. 

Men de er glansbilder, begge to. 
De er som handlelister over positive egenskaper: 
Ømme, oppofrende, kloke, sterke. 
Hvert ord som faller mellom dem er en omsorgsfull støtteerklæring, iblant ledsaget av en trillende tåre over kinnet. 
«The Lady» blir slik et disneyfisert melodrama som aldri kommer nær de utfordringene det faktisk må innebære for et ektepar å bli holdt fra hverandre. 
Og en unik historie blir slik gjort fullstendig anonym. 

Sjablong 

Mot disse lysende eksemplarene av menneskearten, som holder møter i lyse, naturskjønne opplevelser der de snakker like begeistret som vagt om demokrati og ytringsfrihet, står militærdiktatoren Ni Wei: 
Sadistisk, lunefull og paranoid. 
Luc Besson setter alt godt opp mot alt vondt. 
Det er et motsetningspar som har båret mangt et eventyr og mang en actionfilm. 
Men i den endeløse rekken av telefonsamtaler og møtevirksomhet som er «The Lady» blir det bare kjedelig. 
