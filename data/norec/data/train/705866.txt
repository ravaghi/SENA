Ett hel%&%#$$ Ikea-besøk fra en sekser
HUMORANMELDELSE: 
Det kan da umulig være nok med to DNB-kvelder med Hans Morten Hansen, som nesten holder til sekseren. 

Hans Morten Hansen, DNB Arena, publikum: 5000. 
Spilletid: 
75 minutter (3 timer ink. oppvarmere). 
Regi: 
Pål Mangor Kvammen. 
Oppvarmere: 
Ingenting, Ole Bergesen, Harald Eide Ellingsen og Jon Niklas Rønning. 

Denne anmeldelsen er basert på fredagens forestilling. 

Javeel... 

Noen trenger ikke si mer enn det før vi ler. 
De fleste må ha tenkt ut noe smart, en fiffighet eller en ferdig vits for å sette mellomgulvsmuskulaturen i gang. 
For Hans Morten Hansen holder det med «Javeel», og det er selvsagt slik han åpner sitt jubileumsshow i DNB Arena. 

Da har allerede Ingenting, Ole Bergesen, Harald Eide Ellingsen og Jon Niklas Rønning varmet opp almuen i nesten to timer. 
Det har vært noen vekslinger i baren også før «Javeel» setter tonen. 
Derfra er det bare medvind med noen heeeelt få strekk med roligt vêr. 

Det forbløffende med Hans Morten Hansen er at han er så vanvittig god til å fortelle historier at de nesten ikke trenger å være løgne for at folk ler. 
Ikke sant? 
Det e måden han gjørr det på. 
Han formulerer ting, som regel kjente ting, på en måte vi andre ikke klarer. 
De damene som hang igjen i baren når Cobra stengte. 
Alle vet at det, ifølge legenden, ikke nødvendigvis var prima vare. 
Hansen forteller at det «ikke bare var edelgran i den skogen». 
Nydelig sagt. 

Ingen opplesing 

Det neste forbløffende trekket til Hansen er at det er han som må si det. 
De samme linjene i munnen til andre gjør ikke samme nyttå. 
Formuleringene kommer så naturlig at man aldri føler at det står en kar der og leser opp tekst. 
Han forteller helt uanstrengt, helt naturlig og finner ordene tilsynelatende der og da. 
Jada, vi vet at det skrives på forhånd, men vi har sett komikere snuble i god tekst, og vi har sett gode komikere streve med dårlig tekst. 
Hansen bare deler fra sitt rike liv, legger på moms, og ender opp med den ene smikkløgne historien etter den andre. 

Disse to kveldene (fredag og lørdag) er han plassert i en boksering midt i hallen. 
Det er storveis. 
Folk kommer nærmere og slipper å se en kar laaaaangt der framme i gymsalen fortelle vitser til de fem-seks fremste radene. 
Det krever at Hansen flytter seg rundt, og selv om han har rykte på seg for å være en aktiv mosjonsskeptiker, gjør han nettopp det. 
Snur seg til alle kanter, snakker med alle fire hjørner. 
Det oppsettet ser vi gjerne igjen i DNB Arena. 
Genialt. 

Liga løye - hver gang 

Hansen er sjarmerende avslappa der han slentrer rundt i bokseringen. 
Han beskriver stort sett kjente situasjoner og egne opplevelser. 
I den grad noen får det, er det han sjøl. 
Og han må ha en tilgivende kone. 
Det er litt personlig, om drikking og barn og prøverør. 
Kjente ting som blir morsomme fordi det er Han som forteller om det. 
Noen historier har vi til og med hørt før, eller vet nøyaktig hvor ender. 
Likevel er det til å tørke tårer av. 

Timingen er finfin, vokabularet stort og det kommer like naturlig som en omgang juling i Haraldsgata i Haugesund en lørdags kveld. 
En så lun forteller kan lefle med prostitusjon (ei sånn ei thailandske i sygepleieruniform), nye landsmenn (sånne som godt kan ta på seg ein refleks på denne årstiå) og solid bannskap på Ikea uten at det er i nærheten av reaksjonsmateriale. 
Du kunne ikke sagt det, jeg kunne ikke sagt det, men når Hans Morten Hansen forteller, jo, bare kjør på. 
Hele mannen oser av humor. 
Han skrur morsomheter ut av absolutt alt. 
Spa-behandling, damer, fengselsfugler og folk som kameraten Klaffen. 
Vi har hørt om ham før, men det er lika løye hver gang. 
Hansen er - fremdeles, etter 25 år - han kameraten som blir så sinnsykt løyen udpå kvelden at du knekke samen. 

Helt til slutt feier han gjennom glansnummeret Ikea-banningen. 
Det er det eneste steder i showet der man får følelsen av å lese opp tekst. 
Denne kvelden sitter det ikke 100 prosent. 
Litt is i røbben der på et nummer som fikk de fleste av oss til å væte setene i Stavangeren for noen år siden. 
Det er godt, men nummeret burde også kommet uten den innlagte «Ja, ska me ta den om Ikea». 
En liten punktering på oppløpet. 
Med litt bedre glid på slutten ville nok min ledsagers «Klar sekser, elles blir det ikkje någe på deg i kveld» blitt tatt til følge. 

Merr, merr, merr! 

Så er det heller ikke mange steder det er noe annet enn veldig god glid her. 
Selv for en som har tid til minst 4–5 e-er i «javeeeel» kommer latteren veldig hyppig. 
Det er nok av dem som ikke klarer å stoppe. 
Folk hyler til tider når Hansen forteller om Klaffen eller han haugesunderen som skulle fikse bilen hans. 
Det lar seg ikke gjenfortelle fordi det må komme fra han som bare er tvers igjennom løyen, han som ikke trenger å anstrenge seg eller komme på ting. 
Du må få det fra Hansen. 

To show i DNB Arena er utsolgt. 
Det er 10.000 mann. 
Potensialet er større. 
Vi får håpe at Hansen setter av et par kvelder til, for dette bør sees av mange flere. 
