Why?:Skadeskutt, men vakrere enn før 

Temaet er samlivsbrudd, pluss en dose helseproblemer for godt mål. 

Why?: 
"Moh Lhean" (Joyful Noise/Playground) 

Det sjette kuttet på det sjette albumet til Why? er en kort instrumental kalt "The longing is all". 
Sjuende kutt heter "George Washington" og begynner sånn: 
I wrote a song called "The longing is all", instead of calling you. 

Det er ting som dette som gjør at du husker en plate. 
Og åpninger som after the hospital we head to the shore ("The water"). 

Yoni Wolf startet Why? alene i 1998. 
Siden fikk han med broren Josiah og kompisen Doug McDiarmid. 
Cincinnati-trioen er gitt merkelapper som indierock og alternativ hip hop, men i bunn og grunn er de sin egen sjanger. 
Denne gang med vekt på Vakker Musikk, med stor V og M. 

Yoni Wolfs stemme ligger i front, en sårbar blanding av crooning og snakkesynging som alene er god nok grunn til å høre sangene. 
Musikalsk beveger de seg mellom det ekstremt melodiøse og det utsvevende, som når åpningen "This ole king" går fra akustisk gitarplukking via repeterende pop til mer komplekse saker. 

Beste spor: 
"This ole king", "Easy", "One Mississippi". 
"George Washington", "The barely blur". 
