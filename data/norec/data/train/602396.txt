Tar steget opp på toppnivå
Katie Crutchfield fra Alabama var lenge en artist for de få innenfor indiesjangeren. 
Nå kan hun nå et langt større publikum. 

Dette er Waxahatschee sitt fjerde album, som ligner ganske mye på et soloprosjekt. 
Det spiller ingen rolle, for dette låter fett, variert og fyldig med et lass med herlige og småskurrete gitarriff. 
Det er mulig å bruke både The Pixies, Velvet Underground og tidlig Blondie som referanser. 
Men dette er likevel Katie Crutchfield sin egen greie med ti sterke og flotte låter som bør åpne opp for et langt større publikum. 

Noen av låtene er nakne og dempet, men som likevel inneholder en god evne og nerve til å forføre lytteren. 
Hør bare på den uimotståelige, "Sparks Fly". 
Minst like sterk er "Hear You", med sitt sugende og saftige refreng. 
På "No Question" er hun heftig og hissig. 
Og ganske så kompromissløs tekstmessig. 
Og det er det de fleste tekstene handler om; nemlig om uenighet, brudd og vanskelige forhold. 

Stjerneprodusent John Agnello drar de sterke låtene opp og fram, og han er med på å skape den tidvis intense stemningen som er så forførende. 
Hør bare den flotte åpneren, "Never Been Wrong" og den rocka og tøffe, "Silver". 
Låtene vokser seg skikkelig store etter hvert, og når året er omme kan "Out In The Storm" stå fram som en av de store rockeplatene i 2017. 
