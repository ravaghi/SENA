Aiptek PocketCinema V20
Her snakker vi virkelig om en lommeprojektor. 

At store apparater blir mindre og mindre uten å miste funksjonnalitet ser vi stadig. 
Noen ganger blir de i minste laget, og vanskeligere å bruke. 
Mange telefoner og kameraer er så små at du helst bør ha fingre i barnestørrelse for å betjene dem. 
Det er ikke nødvendigvis noe framskritt. 

Projektorer har nå krympet fra et firemannsløft til lommestørrelse. 
Selv om ytelsen ikke kan sammenlignes, spesielt ikke lysstyrken, er det likevel mange av bruksområdene som lommeversjonen dekker. 

Vi har testet veldig små LED-baserte projektorer tidligere, du finner den siste her. 
Men Aiptek PocketCinema V20 er den første vi har sett som faktisk går ned i en skjortelomme. 

Utrolig liten 

Den er bare 130 x 55 x 23 mm stor og har fasong som minner om en mobil. 
Vekten er på 167 gram med batteri, som er utskiftbart. 

På toppen sitter det en liten høyttaler og et berøringsfølsomt betjeningspanel. 

På venstre side finner vi AV-inn/lyd ut på minijack, plass til SD-kort og av/på knapp. 

På høyre side sitter VGA-kontakten, IR-mottaker til fjernkontrollen og fokuseringshjulet. 

På baksiden sitter det en mini-USB kontakt for lading og overføring til internminnet på 2 GB. 

På undersiden finner vi dekselet til batteriet og hull med standard gjenger til kamerastativ. 

I tillegg til det lile trebeins bordstativet følger det med to etuier til projektor og tilbehør (lader og kabler). 

Oppløsningen på bildet er VGA ( 640x480) og lysstyrken er oppgitt til <15 lumen. 
65 tommer er oppgitt som maks brukbar størrelse på bildet som projiseres. 

Levetiden på RGB LED'en er oppgitt til 20 000 timer. 

I bruk 

Projektoren er veldig enkel i bruk og du kan bruke den som frittstående avspiller eller som ren projektor. 
Du slår den på, og for å vise filer som ligger i internminnet eller på minnekortet manøvrerer du i den lille menyen med de fire retningstastene. 
Du velger med knappen i midten hvilken type media som skal håndteres og trykker knappen i midten igjen for å starte avspilling. 

Vil du bruke den som projektor koblet til PC-en bruker du spesialkabelen som følger med. 
Den har VGA-kontakt og 2 USB-kontakter (for å kunne hente strøm fra PC-en) i den ene enden, og spesialkontakt for Aiptek-boksen i den andre. 
Du behøver ikke velge inngang, det skjer automatisk. 

Plugger du inn en AV-minijack i kontakten får du valget om å bruke tilkoblingen som AV inn eller lyd ut. 
Da trenger du en overgangskabel med 3 phonojacker, rød og hvit for lyd og gul for komposit- video. 

Fokusering stilles med det lille hjulet som er både lett og presist. 

Formater 

PocketCinema V20 støtter mange filformater, men ikke alle. 
Derfor følger det med en versjon av ArcSoft Media Converter som er fastlåst til å konvertere til formater som støttes. 

JPG-bilder er ikke noe problem, så lenge bildene ikke er for store og mappene ikke inneholder hundrevis av bilder. 
Setter du inn et fullt 16 GB SD-kort blir innlesing og manøvreringen seig som sirup. 
Du kan velge slideshow med faste intervall eller manuell. 

Lydavspilling av MP-3 filer under bildevisning gjøres ved å legge filene i samme mappe som bildene, så blir de spilt av automatisk. 

Men videoformater er en annen historie. 
Svært lite av det vi hadde for hånden lot seg spille av direkte. 
Konverteringsprogrammet var heller ikke spesielt imøtekommende, alle MOV-filene våre fra Zoom Q3 opptakeren ville det ikke konvertere. 
QuickTime 7 eller høyere ble etterlyst, men det ligger vitterlig på PC-en. 
Filer fra YouTube i MP4 format var heller ikke spiselig, men her var konverteringsprogrammet mer samarbeidsvillig. 

Men de aksepterte videoene spilte av helt utmerket i VGA-oppløsning. 

VGA fra PC fungerte også utmerket, men noen programmer krever en del justering for å få noe fornuftig ut i VGA når man er vant til å jobbe med langt større oppløsning. 
Dette gjelder spesielt regneark og annet med mye tall/tekst. 
Normale presentasjoner burde derimot gå bra. 

Bildekvalitet 

15 lumen på strøm og 12 på batteri er ikke allverden av lysstyrke. 
Derfor er projektoren avhengig av et halvmørkt rom for at det skal bli noe sus over bildet. 

Men under gunstige betingelser er bildet overraskende bra, og helt på høyde med tidligere mini-projektorer vi har testet. 

Konklusjon 

Med litt forarbeide når det gjelder tilpasning av størrelse og format, er Aiptek PocketCinema V20 kjapp og praktisk å ta med på reise. 
Skal du bruke internminnet eller minnekort kreves det mest forabeide, bruker du den tilkoblet en PC til VGA-inngangen slipper du unna formatkonverteringen. 

Kvaliteten er overraskende bra, når forholdene ligger til rette. 

Mer info finner du hos Aiptek 
