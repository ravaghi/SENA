En milepæl
70-tallets deiligste sommerdag skviset inn i 10 fabelaktige spor. 

ANMELDELSE: 
Etter å ha markert seg som en del av kvalitetstanken Mutual Intentions, slo Charlotte Dos Santos ut sine egne vinger ved å flytte fra Oslo til Brooklyn. 
En emigrasjon som mye mulig vil bli definerende for en svært spennende karriere. 

Minialbumet «Cleo» er ikke bare en milepæl i norsk målestokk, men også en av årets flotteste soul-utgivelser internasjonalt. 

Fra sin uventede åpning på middelaldersk wessex-dialekt, via Fredfades signatur-samples på «Watching You», den «Sucka Nigga»-leflende og fabelaktige singelen «Red Clay», til hoftevekkende rytmer rett ut av en Cubansk bakgate-café på skivas nådeløse avslutning «It’s Over, Bobby». 

«Cleo» føles som 70-tallets deiligste sommerdag presset inn i ti eviggrønne spor som fortjener all den unisone hyllesten Dos Santos har fått siden releasen i slutten av juni. 

Det er bare å møte opp på Øyafestivalen førstkommende onsdag og applaudere årets mest velfortjente norske hype. 
