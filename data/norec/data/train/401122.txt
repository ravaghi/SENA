a-has popklassikere i ny drakt
a-ha har spilt inn en lun greatest hits-pakke i akustisk format. 

I sommer dro a-ha ut på øya Giske for å gjøre en litt annerledes konsert. 
Foran en (for dem) intim gruppe fans fremførte de en rekke av sine hits i akustiske versjoner, i regi av konseptet MTV Unplugged. 

Med et godt knippe gjestemusikere på laget, og en avslappet tilnærming til konseptet, er dette blitt en hyggelig lytteropplevelse. 

Trives i settingen 

Bandet ble kjent for synthpop og intrikate musikkvideoer. 
Slik sett er det gøy å se og høre dem i dette nedstrippede formatet, hvor låtene får større pusterom. 
De later til å trives i settingen, hvor piano, kassegitar og vokal støttes av strykere, bass, og avmålte trommer. 
Jeg synes sogar jeg aner en spinett i miksen. 

Produsent og multiinstrumentalist Lars Horntvedt er naturligvis med, og har spilt en vital rolle i de nye arrangementene. 

Trioen har med to nye låter: Rolige «This is our home», som får æren av å åpne seansen, og «A break in the clouds». 
Begge er gode låter i kjent a-ha-stil, og blir en fin gave til fansen som en ekstra grunn til å investere i platen. 
De er som skapt for dette formatet, og glir pent inn med resten av låtene. 

Høydepunkter og gjester 

Noen høydepunkter er det, så klart. 
Ingrid Håvik fra Highasakite gjester på klassikeren «The sun always shines on TV», som blir en ettertenksom affære i denne drakten, med et rolig driv som griper tak i oppmerksomheten. 

Et av de mest stemningsfulle øyeblikkene er «Forever not yours» i en spinkel versjon som lar vokalmelodien komme til sin rett, mens «This alone is love» blir til herlig barokkpop. 

I tillegg gjester selveste Ian McCulloch fra Echo & the Bunnymen på «Scoundrel days», noe som øker både temperatur og tempo. 
Han og Harket har et godt samspill i stemmene sine, selv om det påfølgende coveret av «The killing moon» mangler litt innlevelse. 

Får frem nye følelser 

a-ha avslutter selvfølgelig med «The living daylights» og «Hunting high and low», før «Take on me» kommer etter en liten kunstpause. 
Sistnevnte er spartansk, med kun trioen og ekstrapianist -Morten Qvenild igjen på scenen, og får frem nye følelser i den velkjente låten. 

Dette viser hvorfor bandet har valgt å gjøre denne Unplugged-konserten i utgangspunktet: 
Mange av disse arrangementene får frem en melankoli og sårhet i materialet som ikke alltid har vært like fremtredende. 

Dette er en to timer lang konsert med 21 poplåter i akustisk format. 
Noen av arrangementene kan virke en smule ensformige på grunn av lengden, men bandets tilbakelente sjarm holder stemningen oppe. 
Allikevel appellerer nok denne utgivelsen mest til fansen, som et hyggelig gjenlytt i ny stil. 
