Maps To The Stars
En bitende kommentar til drømmemaskinen Hollywood. 

Filmfestivalen i Cannes, Frankrike (NRK): 
David Cronenberg er ingen enkel regissør. 
Hans historier og formidlingsmåte kan være vanskelig tilgjengelige, noe som er tilfellet med Maps To The Stars. 
Det er en merkelig film, der det virkelige liv ligger noen steg unna. 

I stedet får vi en skarp satire over noen triste skjebner i Hollywood, som er evig merket av byens kynisme og stjernejag. 
Flere av skuespillerne gjør modige roller i en film som kan oppleves som et angrep på eget arbeidsmiljø. 

Barnestjerna Benjie (Evan Bird) føler at karrieren er på hell. 
Så kommer søsteren Agatha (Mia Wasikowska) tilbake til byen etter et tvangsopphold på en ungdomsanstalt. 
Foreldrene (John Cusack og Olivia Williams) forsøker å holde henne unna, men hun får jobb som assistent til den fallerte skuespilleren Havana (Julianne Moore), og får dermed tilgang til filmstudioet der Benjie spiller inn en ny film. 

Dette resymeet høres kanskje streit ut, men filmen er alt annet enn det. 
Den er mørk, bisarr og absurd. 

Vi blir tatt med inn i en tøff verden av falske smil, brutte løfter og skjulte intensjoner. 

Et skjær av vanskelig poesi 

Hovedfigurene er kanskje oppdiktet, men Cronenberg fyller filmen med referanser til den virkelige verdens underholdningsindustri, og gir oss følelsen av at miljøet i filmen ikke er helt ulikt virkelighetens. 

Mange av referansene er morsomme, mens andre understreker realitetens håpløshet i drømmenes by. 

Julianne Moore spiller kanskje den tøffeste rollen som utvasket filmstjerne. 
Det gjør vondt å se hvordan hele hennes liv dreier som om desperat trang til bekreftelse i forhold til en avdød mor som mishandlet henne. 
John Cusak spiller stjerneterapaut som er lett å gjennomskue som full av luft og tomme ord. 

En bitende kommentar til drømmemaskinen 

Evan Bird er også imponerende god som barnestjernen som er preget av kynismen i industrien, som har redusert ham til en furten sleip ål. 
Mens Robert Pattinson fortsetter å bryte ned sitt egen idolimage med en rolle som limousinsjåfør med luftige drømmer. 

Maps To The Stars har et skjær av poesi over seg som ikke alltid er like enkelt å forstå. 
Filmen er også en bitende kommentar til et menneskefiendtlig miljø som det for utenforstående kan være vanskelig å forholde seg til. 

Alle filmstjernedrømmer blir ettertrykkelig knust av en regissør som aldri har fulgt kommersielle hensyn i sine filmer. 

Cronenberg avslutter Maps To The Stars med et bilde som er like vakkert som det er tragisk, noe som i seg selv kan sees som et symbol på falskheten bak fasaden i Hollywood. 

Maps To The Stars vises i hovedkonkurransen på filmfestivalen i Cannes. 
