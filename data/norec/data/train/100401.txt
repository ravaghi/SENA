Burial:Untrue 

«Årets beste», ifølge mange. 
Veldig bra også. 

SJANGER: 
ELEKTRONIKA «Untrue» Cargo/Indie) 
I skrivende stund er dette platen som ligger øverst på 2007-listen hos nettstedet Metacritic, som holder styr på hva relativt profilerte utgivelser får av anmeldelser i store og toneangivende internasjonale musikkmagasiner. 
Og det er ikke vanskelig å si seg enig i at «Untrue» er aldeles fabelaktig. 

Burial «består» av en anonym brite som hevder at kun en håndfull personer vet at han lager musikk, og det er også noe vakkert hemmelighetsfullt over musikken hans, et konglomerat av en rekke britiske klubb-subgenre fra de siste ti årene. 
Bedre egnet til konsentrert lytting enn til dansing; mørkt minimalistisk og emosjonelt på klassisk regntungt britisk vis. 

«Untrue» maner frem bilder av skumle bakgater og urban ensomhet, ved hjelp av lyd fremfor ord - med knatrende rytmer, tunge dubeffekter, melankolsk synth og diffuse vokalklipp. 
Et enestående stykke musikk som trekker linjer fra Massive Attack via The Streets og frem til seg selv. 
Noe av en bragd, må man kunne si. 

ANBEFALTE KJØP: 
«Archangel», «Near Dark», «Untrue», «Shell Of Light», «Raver» 

THOMAS TALSETH 
