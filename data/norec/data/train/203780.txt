Er dette komfort-mesteren?
Vi tror Citroën nå har klart det. 

Det er magert med konkurrenter for SUV på 4,5 meter til en pris under 300.000 kroner, så Aircross burde være attraktiv for mange. 
Dacia Duster fra 245.000 og med firehjulstrekk under 300.000 er det ingenting å gjøre med, Nissan Qashqai og Renault Kadjar koster rundt 280.000 kroner og Tvillingen Peugeot 3008 koster fra 302.000 kroner, ellers er de ikke flere. 
Vi kan garantere at denne er den mest komfortable av dem. 

Citroën skal lage de mest komfortable bilene som ruller på veiene. 
Vi tror kanskje de har klart det med C5 Aircross. 

Mens de fleste bruker sporty egenskaper og tøff linjeføring som markedsføring av hvor fortreffelige bilene deres er, gjør Citroën tvert imot. 
Nå for tiden har de et designspråk som får fram morsfølelsen i deg. 
Bilene er «lubne» og polstres med bobleplast. 

Etasjefronten med tre høyder med griller og to etasjer med lamper, gir et høyt SUV-uttrykk som skal beskytte familien og med nye C5 som vi sitter i nå, har de konstruert de kaller «progressive hydraulic cushions» som har hydrauliske stoppere både på dempernes kompresjon og dekompresjon for å sikre myk komfort ved midtstilling. 

Når du også kan bestille komfortstoler med 15 millimeter tykkere skum i setet - og den i tillegg ruller på fransk gummi fra Michelin (Premacy 3ST) på 235/55R18, som må sies å være ballonghjul i 2018, kan vi bekrefte at de har lyktes ganske så godt med komfortbiten. 

C5 Aircross er nemlig superbehagelig, og det forsterkes av et ganske hyggelig støynivå i bilen også. 
Selv om den krenger litt og kan virke litt løs i hekken dersom du utfordrer den, klarte den elgtesten i årets bil med grei glans og feilet ikke før en fart på 75 km/t. 

I vår nødbremsetest, klarer den å bremse av seg selv fra en fart på 60 km/t. 
Det er også hva Citroën selv lover. 
Det er slett ingen dårlig bragd når grunnoppsettet er såpass mykt. 

Kommer som hybrid 

Bilkjøperens vaner er i sterk endring og de som ikke har en SUV i alle størrelser kan bare stenge dørene. 
Samtidig rømmer kundene fra sedaner og stasjonsvogner. 
Citroën har derfor tatt det drastiske skrittet å legge ned produksjonen av ordinær C5 i Frankrike. 
Produksjonen erstattes av C5-Aircross. 

Under panseret finner man enten tresylindret 1,2-liter på 130 hester eller en firesylindret 1,6-liters bensin på 180 hester. 
Du kan velge mellom to firesylindrede dieselmotorer. 
En 1,5-liter med 130 og en 2-liter på 180 hk. 

Vi kjører den sterkeste bensinversjonen, men egentlig blir ikke Aircross veldig interessant for Norge før den ladbare hybridvarianten kommer. 

Den får en 1,6-liter på 180 hk sammen med en elektrisk motor på 110 hk, noe som gir en samlet effekt på 225 hk, koblet sammen med en 8-trinns automat. 
Fortsatt blir det bare en forhjulstrekker for å holde prisen nede, men det må jo bli en kvikk bil for pengene. 

Bilen vi kjører, derimot, utpreger seg ikke som spesielt pigg sammen med 8-trinnsautomaten, men drivlinjen harmonerer godt med kjøreegenskapene. 
Den har kjøreprogram for Eco, Sport og Offroad. 
To av dem er litt selvmotsigende, men offroadknappen skal visstnok hjelpe deg ned bakker, dersom du har forvillet deg ut i terrenget. 

Bortsett fra at den egentlig bare drar på ett hjul om gangen, har den noe i terrenget å gjøre med sine 23 cm bakkeklaring. 
Til daglig ville vi valgt kjøreprogrammet Eco. 
Da prioriterer den ned masete oppførsel, selv om forskjellene er minimale. 

Det er rikelig med sikkerhetsutstyr med i prisen. 
Den har kollisjonsvarsler og aktiv nødbrems, holder deg aktivt mellom stripene og har stabilitetskontroll for tilhenger. 
Komfortutstyr som skiltgjenkjenning, ryggekamera og sensorer både foran og bak, samt bakkestartassistent er på plass. 

Testbilen har kamera i fugleperspektiv, adaptive lys og adaptiv fartsholder. 
Startprisen er ikke fastsatt, men blir med margin under 300.000 kroner og da får du med rikelig med sikkerhetsutstyr i prisen. 
Det viktigste er aktiv nødbrems opp til 30 km/t. 
Den er også tilgjengelig med nøkkelfri adgang og start- og parkeringsassistent. 

Trang baki 

Foran sitter vi som konger, i hvert fall i førersetet som er tilleggsutstyrt med 8-veis elektrisk justerbar stol. 
Passasjeren må nøye seg med manuell stol og jekk. 
Materialkvaliteten er såpass bra at det smyger seg inn en luksusfølelse. 
Som vanlig er det varsellyder for det aller meste og venter du for lenge med å adlyde ordre, høres det ut som bilen skal gå i lufta. 

Midtkonsollen har et av verdens største oppbevaringsrom som er avkjølt under armlenet og har likevel plass til et par koppeholdere og svær plass til mobiler foran girspaken. 

Hanskerommet er derimot lite. 

Du velger mellom fem mer eller mindre interessante temaer i det 12,3-tommer store instrumentpanelet og betjener stort sett resten av bilen med 8-tommeren i midten. 
Betjeningen blir ok når du venner deg til det. 
Radioliste og favoritter blar du deg gjennom på rattet. 
Smart. 

Baksetet er like mykt og deilig, men voksne vil slite med beinplassen - og det er kort vei til takstolpen. 
Det hjelper ikke så mye at man kan skyve alle tre, nøyaktig like brede bakseter, fram 10 cm. Setene kan for øvrig tas helt ut og med det høydejusterbare bagasjeromsgulvet i nederste stilling, vil du få et flatt og fint vareromsgulv. 

Vi blir vi gledelig overrasket når vi åpner den elektrisk betjente bakluka med foten og ser et bagasjerom på mellom 580 til 720 liter med justerbar høyde på gulvet, som skjuler et reservehjul. 
Det kan vi like. 

Skiglade nordmenn får historiens største skiluke, siden de tre, akkurat like brede sitteplassene i baksetet, deles likt. 
Det vil si 33/33/33 delt bakseterygg. 

Bra pris 

Det er magert med konkurrenter for en SUV på 4,5 meter til en pris under 300.000 kroner, så Aircross burde være attraktiv for mange. 
Dacia Duster fra 245.000 og med firehjulstrekk under 300.000 er det ingenting å gjøre med, Tvillingen Peugeot 3008 koster omtrent det samme, ellers er de ikke flere. 
Vi kan garantere at denne er den mest komfortable av dem. 
