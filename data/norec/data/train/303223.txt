The Chieftains er selve lyden av Irland
Men her får gjesteartistene mye av oppmerksomheten. 

ALBUM: 
Det er alltid en fare forbundet med å dra inn mange gjesteartister i studio, og det er selvfølgelig at hovedpersonen(e) kan drukne. 

Men ser vi tilbake på Chieftains-katalogen, er dette med å ha gjesteartister blitt mer regelen enn unntaket. 

Fra og med «The Long Black Veil» (1995) har de spilt inn plater med glimrende gjesteartister som Gillian Welch, Alison Krauss, Sinéad O'Connor, Loreena McKennitt, Joni Mitchell, Rolling Stones, Sting og Van Morrison, og sist med Ry Cooder og andre tex mex-artister på fine «San Patricio» (2010). 

Vår egen Sissel Kyrkjebø har også flere ganger samarbeidet med Moloney. 

Respekt 
Det understreker hvilken respekt - og posisjon 
- The Chieftains har som bærere og formidlere av den keltiske musikktradisjonen. 

Utgangspunktet for albumet «Voice Of Ages» er at The Chieftains i år kan feire 50 år som band. 

Bandet tangerer dermed The Rolling Stones, som også startet i 1962. 

Indierockere 
Denne gang har de samarbeidet med indieartister som Bon Iver, Punch Brothers, The Low Anthem, bluesartistene Carolina Chocolate Drops og de nye countryyndlingene The Civil Wars, som ble så inspirert at de lagde en låt spesielt til prosjektet. 

Men blir dette The Chieftains' plate? 

T-Bone Burnett Svaret er ja - under tvil. 
Paddy Moloney, som var med på å starte gruppa for 50 år siden, sørger for det gjennom å produsere albumet sjøl - riktignok med støtte av en av de mest ettertraktede produsentene de siste åra, T-Bone Burnett. 

Jubilanten blir borte i noen av sporene, men ikke mer enn at du ihvertfall alltid aner deres tilstedeværelse - og den spesielle stemningen irene er så kjent for. 
De klarer å sette signaturen sin, sjøl om den ikke alltid er like tydelig. 

Dylan Mest i tradisjonen her er «Carolina Rua» - med reelen «The Ladies Pantalettes» - med country- og rockabillyartisten Imelda May, irske Lisa Hannigan i «My Lagan Love», skotske Paolo Nutini i «Hard Times Come Again No More» og den spansk-gæliske fløytisten Carlos Núnez (i bonussporet «Lundu»). 

Men høydepunktene på albumet er uansett den vakre countryballaden «Come All Ye Fair And Tender Ladies» med Pistol Annies (Miranda Lambert, Ashley Monroe og Angaleena Presley) og Bob Dylans «When The Ship Comes In» med amerikanske The Decemberists - sjøl om den smaker mer av sistnevnte enn av Chieftains. 

Spesialskrevet låt 
På noen av låtene er The Chieftains svært lite å høre i lydbildet, for eksempel i den litt slappe «Down In The Willow Garden» med Bon Iver. 

Men - savner du The Chieftains oppi dette, får du dem i hele 11 minutter i «The Chieftains Reunion» - med tradisjonelle toner som er lett gjenkjennelige for alle venner av Dublin-bandet. 

NASA-hjelp 
Som en kuriositet kan det også nevnes at «The Chieftains in Orbit» har soloer spilt av den irsk-amerikanske astronauten Cady Coleman på fløyter lånt av Chieftains' Matt Molloy og Paddy Moloney - i rommet - på selveste St. Patrick's Day! 
