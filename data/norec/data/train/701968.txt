Perfekt politisk sjikane
Denne HBO-filmen er fantastisk underholdende. 

Alle de som i årene etter 2000 gikk rundt og sa at krigsherren George ble president ved en valgsvindel i Florida, vil falle hverandre om halsen i latterkvalt takknemlighets-gråt. 
For dette er filmen om hvordan man forestiller seg at det skjedde da Al Gore ble triksa av rødnakkene i sør. 

Filmen starter med mild pianojazz, som en blanding av slesk London-bar og ti års bryllupsdagsfest for gamle medlemmer av Bokklubben Nye Bøker. 
Tonen er slått an. 

Skuespillerne er også laget for at sekstiåttere i 40 års alderen skal få Rino-stå: 
Kevin Spacey spiller Al Gores bitre kampanjefører. 
Denis Leary er en slags kollega. 
Laura 
Dern spiller republikansk Florida-kylling i delstatsstolen og likner en håndmalt kalkun. 
John Hurt spiller destruktivt moralistisk demokrat-dinosaur, Tom Wilkinson er Bush-bølla James Baker. 
De gjør det så bra at man nesten ønsker at Al Gore ble valgt til president i 2000. 
Men da spørs det om Kristin Halvorsen hadde vært minister i Norge i 2009, for Bush var en gudegitt gave til anonyme sosialister over hele verden. 

Filmen er velsigna komplisert samtidig som den gjenforteller et vilt og uverdig politisk slagsmål i Florida da Gore-gjengen ville ha ny opptelling av stemmene. 

Denne filmen skal man ha sett. 
