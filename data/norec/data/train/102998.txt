Ane Brun:«It All Starts With One» 

(DetErMine / Universal) 

Sterkt vAnedannende. 

Det skal noe til å overgå «Changing Of The Seasons» (2008), men jammen makter Ane Brun mesterstykket. 

Utviklingen er faktisk voldsom, men følger en naturlig retning fra forgjengeren. 
Den klassiske singer / songwriteren bak gitaren er nå nærmest borte, byttet ut med et dempet, stemningsmettet uttrykk der perkusjon og Martin Hederos' piano inntar de mest sentrale rollene, og med en blå romklang som bringer tankene over mot Susanne Sundfør. 
Dessuten tror jeg Brun, ubevisst eller ikke, må ha blitt inspirert av å turnere sammen med Peter Gabriel. 
Atmosfærisk er de to nå helt klart beslektet. 

I det nye lydbildet får også Ane Bruns elastiske stemme større spillerom og tidvis et dirrende nærvær som gjør de beste låtene her svimlende vakre - som «Worship», «Lifeline» og selve juvelen, det melankolske mesterverket «The Light From One». 
Her snakker vi gåsehud som spretter frem lik ribbesvoren under grillelementet! 

Men «It All Starts With One» er en uhyre jevn plate, med gjennomtenkt kvalitet i alle ledd. 
To og et halvt år siden forrige plate var så definitivt verdt ventetiden. 

BESTE LÅT: 
«The Light From One». 
