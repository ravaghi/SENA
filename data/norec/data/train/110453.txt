Diverse «Grease - The Original Soundtrack From The Motion Picture»
(Universal) 

Suppe på musikalspiker 

Det er lett å glemme at lydsporet til filmversjonen av «Grease» (1978) består av mer enn Olivia Newton-John og John Travolta-hit'ene «Summer Nights», «Hopelesly Devoted To You», «We Go Together», «You're The One That I Want», «Sandy», «Greased Lightning», samt Barry Gibbs smidig discofiserte tittelkutt, sunget av Franki Valli. 
Vi må også gjennom noen uinteressante instrumentaler, sanger av Cindy Bullens og hele seks kutt med irriterende femtitallspastisjer signert evinnelige Sha-Na-Na. 

Men denne doble «30-årsjubileumsutgaven» av platen - innholdsmessig helt identisk med, ahem, «25-årsjubileumsutgaven» - koker virkelig suppe på en musikalspiker. 
Bonusdisken falbyr ytterligere instrumentalspor, en håndfull vokalløse karaokeversjoner og noen sjarmløse «megamikser». 
Mer langhalm på et album som har for mye fyllstoff som det er. 

At Frankie Valli ved to anledninger er blitt til «Frankie Wall» og «Reprise» til «Eprise» på baksiden, vitner heller ikke om et vel gjennomført, kjærlighetsfullt nostalgiprodukt. 
Den vanlige, enkle CD-utgaven - også kjent som, ahem igjen, «20-årsjubileumsutgaven» - er på alle måter å foretrekke. 

MORTEN STÅLE NILSEN 
