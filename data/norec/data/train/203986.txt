Noen ganger er to like bra som tre
Dette settet består av en trådløs ruter og en satellitt, og er spesielt myntet på deg med stort hus med alt på én flate. 
Men vår test viser at flere etasjer heller ikke er noen stor utfordring. 

Hvis du har fulgt med på Dinsides teknologistoff den siste tiden, har du sikkert fått med deg at vi har begynt å teste trådløse mesh-nettverk. 

Mesh kan kort forklares slik: 
Istedenfor å ha én trådløs ruter, har du i stedet flere små bokser (noder) - gjerne tre, plassert på strategiske steder i boligen. 
Nodene kommuniserer med hverandre i et eget beskyttet trådløst nett, for å sørge for best mulig hastighet mellom dingsene dine og internett. 

Avhengig av hvor i boligen du befinner deg, kobles dingsene dine automatisk til den noden som har best signalstyrke. 
Har man et veldig stort hus, kan man bygge ut med flere noder til man er fornøyd. 

Våre tester viser at dette er en effektiv metode for å gi trådløsdekning til hver krinkelkrok - samtidig som hastigheten holdes på et høyt nivå. 

En tradisjonell løsning med ruter + range extender, kommuniserer derimot med hverandre i det samme nettet som enhetene dine er tilkoblet, noe som begrenser ytelsen. 

Tredje løsning på testbenken 

De to foregående mesh-løsningene vi har testet, Asus Lyra og TP-Link Deco M5, bestod av tre slike noder. 
Orbi RBK40 fra Netgear, består av kun to. 

De to er imidlertid langt større enn de foregående, men den stående designen, som kan minne om en vase, er ikke så aller verst plasseringsvennlig likevel. 

RBK40 er litt mindre enn søstersettet RBK50, som har vært i markedet en stund. 
Begge støtter MU-MIMO. 
Enkelt forklart sørger MU-MIMO-støtten for bedre og jevnere ytelse når mange MU-MIMO-kompatible klienter er tilkoblet. 

Oppdatert: 
Vi beklager at vi først kom i skade for å skrive at RBK50 ikke støtter MU-MIMO. 

Merk også at de to boksene har innebygd gigabit svitsj med plass til totalt sju kablede enheter. 
Dette er vesentlig mer enn de andre vi har testet, som kun har plass til én eller to kablede enheter pr node. 

Og vi må også legge til at Orbi ikke støtter kablet kommunikasjon mellom nodene, noe konkurrentene gjør. 
Dette er normalt ikke noe du vil ha behov for å gjøre, med mindre boligen din har en svært krevende utforming med utpreget bruk av materiale som stopper trådløse signaler. 

Brukervennlig oppsett, men få funksjoner i appen 

I pakken ligger det lettfattelige instruksjoner på hvordan du setter opp Orbi. 
Det enkleste er å bruke Orbi-appen, og følge veiviseren. 
Appen laster du ned gratis fra Google Play eller App Store. 

Du kan også bruke en vanlig nettleser på PC-en til å sette opp mesh-en, noe vi faktisk vil anbefale - for det er ikke noen mulighet til å oppdatere firmwaren fra mobil-appen, og den bør oppdateres. 
I vårt tilfelle var det kommet tre oppdateringer siden Orbi-ene ble lagt i esken på fabrikken. 

Faktisk er det svært lite du kan gjøre fra appen, annet enn å sette opp nettet og se at alt fungerer. 
Alt annet må du gjøre fra web-klienten, der du til gjengjeld har mye avansert funksjonalitet og skreddersøm å boltre deg med. 
Her har Netgear en jobb å gjøre for å komme på høyde med konkurrentenes mer funksjonsrike mobil-apper. 

I vårt tilfelle tok hele prosessen med å sette opp og oppdatere Orbi, i underkant av ti minutter. 

Imponerende dekning og hastighet 

Netgear fremhever at Orbi er en ideell løsning for store boliger (inntil 250 kvadratmeter) på én flate. 
I vårt tilfelle er det også snakk om en bolig på rundt 250 kvadratmeter, men den er fordelt over tre etasjer. 

Vi plasserte ruteren på samme sted i toppetasjen som i de andre testene, og satellitten plasserte vi i etasjen under. 
Siden settet bare består av to enheter, ble det dermed ingen satellitt i kjelleren. 

Under testingen viste det seg imidlertid at dette ikke var noe problem overhodet, med vår 160/160 Mbps fiberlinje mot internett. 
I tabellen under ser du hvilke resultater vi fikk mot Speedtest.net med vår iPhone 6S Plus - først med kun en Orbi tilkoblet, deretter med begge to: 

Det viktigste å merke seg her er tallene helt til høyre, som alle viser høyere hastigheter enn de 160 megabitene pr sekund vi har tilgjengelig på vårt bredbåndsabonnement - altså sørger to noder i dette tilfelle for like god dekning som tre noder i tilfellet med TP-Link og Asus. 

At hver node sørger for bedre dekning hos Netgear enn hos konkurrentene, ser vi også når vi tester med kun én aktiv node. 
Den gir faktisk bra dekning i hele huset, med 80 mbps som laveste hastighet, to etasjer under der den er plassert. 

Vi testet også dekningen i garasjen, som er i en tilstøtende bygning. 
Her målte vi 79 mpbs ned og 65 opp, også det helt fine hastigheter og tilstrekkelig for strømming av video i aller beste kvalitet. 
Her var Asus Lyra raskere på nedlastingshastighet, mens Netgear viste seg å være overlegen på opplasting. 

Vi må også legge til at det var få og små variasjoner mellom målingene våre, noe som tyder på stabil og god dekning. 

Konklusjon 

Netgear Orbi RBK40 er en super løsning for deg som sliter med trådløsdekningen i huset ditt. 
Takket være at hver node sørger for kraftigere signaldistribusjon enn konkurrentene fra TP-Link og Asus, var det tilstrekkelig med to noder i vårt tilfelle - en stor enebolig på 250 kvadratmeter med tilstøtende garasje. 

Vi er ikke veldig imponert over mobil-appen, og at du må bruke PC for å oppdatere firmwaren og gjøre avanserte innstillinger på Orbi, men utover det har vi ikke særlig mange innvendinger. 

Prismessig plasserer den seg mellom TP-Link Deco og Asus Lyra, med prislapp fra rundt 3.800 kroner i de billigste nettbutikkene. 
Det er fortsatt mye penger sammenlignet med hva du må ut med for mange kraftige rutere, som i noen tilfeller også kan gjøre susen. 
Se bare denne sammenligningen. 

Få også med deg testene av TP-Link Deco og Asus Lyra. 
