In The Loop
Hvem sa at politikk er kjedelig? 
"In The Loop" handler om politikk på verdensplan, og er årets morsomste og smarteste film! 

Hvem sa at politikk var kjedelig? 
«In The Loop» handler om politikk på verdensplan, og er årets morsomste og smarteste film! 

Den kombinerer det beste fra «The Office» og «Javel, statsråd», og forteller en potent historie om betente intriger i forholdet mellom britiske og amerikanske embetsmenn, som forsøker både å forberede og avverge en krig. 
Jeg synes resultatet er rasende morsomt. 
Det er ikke ofte jeg ler så høyt og lenge på kino som jeg gjorde med «In The Loop»! 

Alle vil leke krig 

Både den amerikanske presidenten og den britiske statsministeren ønsker å sette i gang en større krigsoperasjon i Midt-Østen, og alle under dem vil være med på leken. 
Vi følger en gruppe laverestående politikere, rådgivere og assistenter som alle jobber intenst for å få innpass i planleggingen. 

Blant dem er den britiske kommunikasjonssjefen Malcolm Tucker (Peter Capaldi), rådgiveren Toby Wright (Chris Addison) og den amerikanske generalen Miller (James Gandolfini). 
Filmens figurer må manøvrere med kløkt og omhu for å passe egne interesser, og samtidig skjule sine egentlige agendaer. 

Perfekt politisk komedie 

«In The Loop» er en perfekt politisk komedie. 
For det første er manuset breddfullt av intelligent humor, der poengene sitter som skudd, og avleveres prikkfritt av solide skuespillere. 
For det andre er filmen redigert som en virtuos ballett mellom flere figurer, tråder og steder. 
Det er mye informasjon å ta i mot, men ikke ett sekund for mye. 

For det tredje har filmen en stab fantastiske skuespillere, der Chris Addison fremstår som vår mann i galskapen, Steve Coogan briljerer i en liten bi-rolle, mens Anna Chlumsky («My Girl») er et morsomt gjensyn som amerikansk rådgiver. 

Morsomme og velskrevne gloser 

Men kaka spises fullt og helt av Peter Capaldi som kommunikasjonssjefen Malcolm Tucker, en av den moderne filmhistoriens saftigste figurer! 
Hans kynisme er altoverskyggende. 
Hans hensynsløse forakt for omgivelsene er beundringsverdig. 
Og best av alt: hans omgang med bannskap er legendarisk! 

Capaldi er utstyrt med hysterisk morsomme og velskrevne gloser i nesten hver eneste setning, og må ha hatt det vanvittig gøy med å spille denne figuren. 
Han er også med i tv-serien «The Thick Of It», som filmen er sterkt beslektet med. 
Malcolm Tucker er skarpt skrevet, og rivende godt gestaltet av Capaldi. 

Humor i toppklasse 

I en perfekt verden burde «In The Loop» være en selvfølgelig publikumssuksess, og vært nominert til all verdens priser. 
De fire manusforfatterne, inkludert regissør Armando Iannucci, fikk nylig prisen for beste manus under The British Independent Film Awards. 
Det skulle bare mangle, for maken til kruttsterk humor har jeg ikke sett på år og dag! 

Men en publikumssuksess blir det nok ikke. 
En politisk komedie uten stjerner er ikke det enkleste å selge. 
Men jeg er solgt! 
«In The Loop» er humor i toppklasse, og anbefales på det aller, aller varmeste 
