Kelis:«Flesh Tone» 

(Interscope / Universal) 

Norgesaktuell og på vei ned. 

Med uvurderlig Neptunes-støtte i ryggen var Kelis den kuleste R&B-outsideren rundt årtusenskiftet. 
Med nervetråder inn i funky hip hop og fresende elektronikk var hun selveste isprinsessen, og alle hennes fire første album har mye distansert, sexy gull. 

Siden sist (2006) har hun blitt nyskilt småbarnsmor, og virker nå tantete desperat i sine frierier til dansegulvet. 
Borte er R&B, borte er hip hop - nå skal Kelis, som så altfor mange andre, på død og liv gå Lady Gaga og David Guetta i næringen. 
Sistnevnte produserer høydepunktet på platen, som for det meste er en kjønns- og gledesløs affære. 
Minus for vokalen også; Kelis sang aldri bra før heller, men tøft - nå låter hun fullstendig utslitt. 

BESTE LÅT: 
«Acapella» 

THOMAS TALSETH 
