Gjør lite for karrieren til The Waterboys i den ene eller den andre retningen
Trygge toner fra Mike Scott. 

ALBUM: 
Mike Scott har ansvaret for noe av den fineste musikken skrevet i skjæringspunktet folk, rock og gospel. 
Platene «This Is the Sea »og «Fisherman's Blues» er begge uomtvistelige bevis for det. 

At Scotts velmaktsdager som låtskriver ligger bak han er kanskje ikke noen stor overraskelse når karrierekalenderen har talt et nytt år over 30 ganger. 
Det handler mest om å forsøksvis foredle en arv, og «Modern Blues» gjør et sånn passe grei jobb i så henseende. 

Scotts rustikke stemme er fremdeles et lyspunkt. 
Låtene er aldri påtrengende seige å svelge, men de tåler heller ikke merkelapper som inspirert eller minneverdig. 

Den slentrende «Novembers Tale» er folkrock av fin årgang, mens «I Can See Elvis» er et nostalgisk og humoristisk sveip om rockens mange falne menn. 

«Modern Bues» vil ikke gjøre noe for karrieren til The Waterboys i den ene eller andre retningen. 
Et funksjonabelt hvileskjær, tenker jeg vi kaller det. 
