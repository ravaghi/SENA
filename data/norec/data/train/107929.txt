Fotball for juksemakere
Når du først har klart å filme deg til et straffespark i «This Is Football 2005», er det dessverre ikke mange positive utfordinger igjen. 

Muligheten for å filme er stort sett det eneste «This Is Football 2005» har å by på som konkurrentene ikke har. 
Spillserien har likevel klart å skaffe seg en tilhengerskare - hvorfor har jeg rett og slett problemer med å forstå. 

Etter min mening er det svært mye som gjenstår før TIF-serien er kvalifisert til å spise kirsebær med de store. 

Grafikkmessig har det langt igjen til de beste. 
Når heller ikke spillbarheten er all verden, er det ikke så mye igjen å juble for. 
Med mindre du legger vekt på muligheten for å lime inn ditt eget portrettbilde på spillerne. 

Jeg blir mer svimmel enn engasjert av at kameravinklene forandrer seg raskt og annerledes - noe som trolig er gjort for å gi et mer actionpreget inntrykk. 
Noe av problemet er at ballen har en tendens til å bli borte, og lærkula spiller jo strengt talt en sentral rolle. 
Tempoet i spillet er helt unaturlig etter mitt begrep, og spillerinteligensen er et godt stykke unna tilfredsstillende. 

Dessuten er tolkingen av offsideregelen på et særdeles lavt nivå. 
Hvis en spiller skyter på mål, eller er i ferd med å drible seg igjennom, blir det til stadighet blåst for offside. 
Det er mildt sagt irriterende når det gjentar seg flere ganger i løpet av en kamp. 

At kommentarene er på norsk, skiller spillet ut fra konkurrentene. 
Gode kommentatorer preger hverken «FIFA Football 2005» eller «Pro Evolution Soccer 4», men her klarer heller ikke TIF å imponere. 
Etter å ha hørt de samme platte og uengasjerte meldingene fra Canal Plus-kommentator Thor-Rune Haugen i lang tid, begynte jeg å lete etter muligheten for å skru av lyden. 
Det var heldigvis mulig. 

Uansett er det relativt greit å sette seg inn i de grunnleggende kontrollene, og du lærer for at R2 er den magiske filme/grisetakling-knappen. 
Et annet positivt element i TIF er karrieremodusen der du har muligheten til å føre et lag med skolegutter oppoveri i divisjonssystemet. 

«This Is Football 2005» kan være underholdende i noen timer hvis du legger godviljen til. 
Men skal du først svi bort noen hundrelapper på et fotballspill finnes det langt bedre alternativer. 
