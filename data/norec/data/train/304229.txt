Slik skal retrorock gjøres!
Tame Impala - et riktig fint sted mellom Dungen, Beatles og Beach House. 

ALBUM: 
Med debuten «Innerspeaker» sto Australske Tame Impala for en av de mest minneverdige plateutgivelsene i 2010. 

På oppfølgeren fortsetter Kevin Parker, mannen som på plate i all hovedsak er Tame Impala, å kverne ut, myk, psykedelisk og bemerkelsesverdig popmelodisk rock på samme høye nivå. 

Vispende og assymetrisk tromming, varm bass, tørre fuzzgitarlinjer, rund synth og lys og luftig vokal dynkes i ekko og stereoeffekter, og plasserer med det låtene på et riktig fint sted mellom Dungen, Beatles og Beach House. 

Soundet er fortreffelig behagelig, men det er melodiene og harmoniene som tar det hele hjem. 

«Feels Like We Only Go Backwards» et definitivt høydepunkt, med en basslinje og vokalharmonier som kiler i magen, mens «Endors Toi» og «Apocalypse Dreams» viser Tame Impalas spesialitet: 

Musikk som er flytende, men aldri stillestående. 
