60-tallets bakrus
Regi: 
Stephen Woodley. 
Britisk drama. 

Sex & drugs i overdose, men pirrende blikk på 60-tallets bakrus. 

STJERNER: 
Leo Gregory, Paddy Considine, Monet Mazur, Tuva Novotny. 

HANDLING: 
Filmen forsøker i tilbakeblikk å fortelle om den siste tiden til den briljante musiker Brian Jones, mannen som startet verdens mest omtalte rockeband, «Rolling Stones». 
Hans turbulente liv endte med døden i svømmebassenget 3. juli i 1969. 
Men filmen handler mer om å være stein - stoned - enn Stones. 
Her dreier det seg om en manns stupbratte vei mot undergang, gjennom dop, sadistiske sex-leker, voldsutgytelser. 
Samt en teori om at legendens dødsfall muligens skyldtes en uoverensstemmelse med snekkeren Frank Thorogood. 

DOMMEN: 
Som et bilde på 60-tallets bitre ettersmak har «Stoned» en del kvaliteter. 
Ved å fokusere på forfall i fri flyt, grunnet mengder av alkohol og dop i alle varianter, poengterer filmen årsaker til at 60-tallets lykkerus endte i en gigantisk bakrus. 

Men fokuseringen på sex & drugs i alminnelighet og Brian Jones arrogante, voldelige drittsekkstil i særdeleshet, blir også filmens svakhet. 
«Stoned» setter hverken Stones, deres musikk, eller Jones' drivkraft i bandet i et større perspektiv. 
Hans storhet i forkant av forfallet nevnes knapt, og uten Stones-låter som akkompagnement blir det hele nokså ensporet. 
