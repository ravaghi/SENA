Adidas A3 Adistar Control
Stabil og sikker, men mye kjappere enn den ser ut til å være. 
Denne skoen er en Saab 9-5 Estate. 

LES OGSÅ: 

En annen A3-sko, Adistar Cushion, er treigere enn det stilige utseendet signaliserer. 
Det motsatte er tilfellet med Adistar Control. 

Ikke det at skoen ser traust ut, men det er en stabilitetssko og de solide PU-pilarene lover ikke akkurat en sko laget for fart. 

DinSide erfarte at skoen har så god løpsfølelse at den kan brukes til intervall og fartstrening i tillegg til rolig løping. 

Skoens hoveddeler: 

Mellomsåle av videreutviklet EVA. 

Støtdemping av adiPRENE i hæl, adiPRENE+ i forfot samt PU-baserte A3-elementer i hælen. 

Overdel av mesh/kunststoff. 

Støtdemping bak/foran: 
PU-pilarene i hælen gir god støtdemping for de fleste, og på mange typer underlag. 
A3-teknologien gir som alltid en hardere tur enn for eksempel Nike Air. 
Spesielt lette løpere vil merke dette. 

For mellomtunge løpere er dette midt i blinken. 
- Passe hardhet for meg, sa testløper A på 70 kilo. 

Testløperne var overrasket over at skoene var så lettløpte som de utvilsomt er. 
Den EVA-baserte dempingen i forfoten er ikke tykkere/hardere enn at skoene innbyr til fart. 

- Sko for overpronasjon som kan brukes til fart? 
Jeg tror det nesten ikke, sa testløper B. 

Effektivitet/fartsfølelse: 
Skoene har rett og slett mye bedre løpsfølelse enn man skulle tro, og frasparket blir freskt. 
Ikke like freskt som i lettvektssko, men mye freskere enn de fleste sko det er naturlig å sammenlikne med. 

Skal du løpe delvis kjappe turer, fartslek eller raske langturer? 
Da er disse skoene gode å ha. 
Ingenting forstyrrer føttenes naturlige bevegelse. 
Skoene gir til og med et visst automatisk skyv forover, en funksjon man finner i lettvektssko. 

Stabilitet/passform: 
Skoene er en tanke smale, men passer også folk med middels brede føtter. 
Tåboksen er middels romslig, mens hælgrepet er suverent. 

Hva med de som overpronerer mye? 
Disse skoene har ikke like kraftige stabiliserende elementer som for eksempel Asics Gel Koji. 
Tungvektere som overpronerer betydelig bør muligens velge andre sko til rolig trening. 

Også her opplevde testløper A at de skarpe kantene på A3-dempingen utgjorde et visst faremoment. 
- De kan skade ankelen, sa han. 

Sålegrep asfalt/grus: 
Veigrepet er godt på asfalt, og middels godt på grus og våte gater. 

Vekt: 370 gram er middels pluss i vekt for mengdetreningssko, men mye for fartssko. 
En av grunnene til at det er fart i skoene er at de føles lettere enn det vekta viser. 
Følt vekt og målt vekt stemmer ikke alltid overens. 

Utseende: 
Fargene - rødt, hvitt og svart - er i standardklassen. 
Men A3-pilarene gir skoene et progressivt og urbant utseende. 
Det har vi definitivt ikke noe i mot. 

Konklusjon/løpsfølelse: 
Vi applauderer disse skoene, og tok oss i å bruke dem på svært mange løpeturer. 
