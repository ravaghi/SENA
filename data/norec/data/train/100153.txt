Maria Kannegaard «Maryland»
(Moserobie) 

Med saksofonisten Håkon Kornstad på laget i tillegg til Ole Morten Vågan på bass og Håkon Mjåset Johansen bak trommene, har Maria Kannegaard samlet et band som utnytter hennes kompositoriske materiale til fulle. 

Med intuitiv lydhørhet og kreativ elastisitet, skaper musikerne en helhet av uttrykksmessig mangfold. 
«Maryland» er et knallsterkt album som gir lytteren mange utfordringer. 
Ikke minst på det kompositoriske plan folder musikken ut stadig nye dimensjoner. 

Improvisasjon og komposisjon er usedvanlig godt integrert, noe også det tette samspillet bidrar til. 
Veksling mellom kompleksitet og enkelhet, ekspressivitet og innadvendt meditasjon gir variasjon og kontrast. 
Flere av låtene har sterke melodiske elementer, som den lette «Ruslende» og de hymneaktige «Ballade 1» og «Ballade 2», sistnevnte med nydelige flageolettklanger i bassen. 

CARL PETTER OPSAHL 
