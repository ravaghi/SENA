Grumsete
«Sammy på nye eventyr» byr på altfor lite eventyrlig handling. 

FILM: 
Sammy og Roy er blitt bestefedre siden sist, det vil si 2010, da belgiske Ben Stassen presenterte sin første 3D-film om Sammy. 
Den gang var Sammy en femti år gammel skilpadde som fortalte om sitt eventyrlige liv som ung («Sammys eventyr - den hemmelige passasjen 3D»). 
Nå lever Sammy og Roy glade pensjonistdager på stranda, der de beskytter de nyklekkede babyskilpaddene Ricky og Ella fra glupske måker. 

Mafiasjøhest 

Men så blir de to bestefedrene fanget av menneskene, som tar dem med til et enormt akvarium i et luksusundervannshotell i noe som trolig skal være Dubai. 
Her lever en rekke sjødyr i en hierarkisk orden med en nordnorsk, knøttliten sjøhest som gudfar. 
Sammen med sine to steinbitbøller styrer han sitt kongerike med hard hånd. 

«Sammy 2» er mørkere enn forgjengeren på alle vis. 
Stassen prøver å gjøre det meste ut av 3D-formatet, noe som sliter på mine stakkars synsnerver. 
Dessuten foregår handlingen i grumsete miljø under vann, noe som sammen med 3D-lystapet fører til at lettelsen er stor når man slipper ut av kinosalen og kan nyte det «klare» gråværet ute i virkeligheten. 

Dunkel og drøy 

Filmen er også metaforisk mørkere og har fått sjuårsgrense på grunn av skumle fisker og truende situasjoner. 
Dette ville vært mer akseptabelt hvis Stassen kunne servert sitt unge publikum det han har lovet: 
Et forrykende eventyr. 
I stedet roter han seg bort i en stor mengde fisk uten retningssans som snakker et utall dialekter og utenlandske aksenter. 
Det finnes øyeblikk i «Sammy 2» hvor kulissene overvelder, men når Sammy, Roy og fiskevennene deres bruker halvannen time på komme seg ut av et utrivelig akvarium, må jeg innrømme at jeg foretrekker det lysere og mer naive miljøbudskapet i den første filmen. 
