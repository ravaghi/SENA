Gledelig nytt for alle som setter pris på sin Whedon
Men superhelter er det lite av i «Marvel's Agents of S.H.I.E.L.D.» 

TV-SERIE: 
Da «Buffy»-skaper Joss Whedon i fjor gjorde suksess på det store lerretet med Marvel-filmen «The Avengers», var det et stort øyeblikk for mange tilhengere av den høyt verdsatte kult-tv-serien. 
Siden «Buffy The Vampire Slayer» avsluttet med sin sjuende sesong i 2003, hadde nemlig ingen av hans nye prosjekter fått det helt til. 

Vellykkede «Firefly», en leken science fiction-western, ble kansellert etter én sesong, mens «Dollhouse» klarte seg i to, tross lunkne kritikker. 
Firefly-filmen «Serenity» fikk ikke det store gjennomslaget; heller ikke skrekk-komedien «The Cabin In The Woods», som Whedon skrev sammen med filmens regissør. 

«The Avengers», som Whedon regisserte og skrev manuset til, var derimot en kjempesuksess. 
Filmen ble den første Marvel-produksjonen som tjente inn en milliard dollar — og det gjorde den på bare 19 dager. 

Særeget preg 

Å se «The Avengers» var som å se «Buffy»-Whedon i fri utfoldelse med et budsjett som endelig kunne matche hans velutviklede fantasi. 
Den særegne miksen av heltepatos og tørrvittige replikker, stappfulle av smale, popkulturelle referanser og alltid klare for å slå beina under pompøsiteten, gikk som en rød tråd gjennom det som i andre hender lett kunne blitt en personlighetsløs superheltfilm. 
Det var til å klappe i hendene av. 

Derfor var det en stor glede å høre at Whedon, sammen med broren Jed og hans kone Maurissa Tancharoen, fikk grønt lys for å lage en tv-serie med utgangspunkt i det samme universet. 
USAs forening for tv-kritikere kåret den ved starten av høstsesongen til den seriepremieren de hadde størst forventninger til. 

Uten superhelter 

Så lever serien opp til dem? 
Vel, det kommer an på hvilke man har. 
I «Marvel's Agents of S.H.I.E.L.D.» er nemlig superheltene fraværende; den eneste «Avengers»-karakteren som dukker opp i en fast rolle er paradoksalt nok agent Coulson, som døde i filmen. 
Dét logiske problemet er selvsagt ingen utfordring for Whedon, som tross alt har vekket en karakter til live mer enn en gang før. 

Vi møter Coulson når han etter et restitusjonsopphold på Tahiti får sette sammen sin egen enhet i S.H.I.E.L.D.. 
Med seg plukker han den talentfulle, men lite omgjengelige agenten Grant Ward, beryktede Melinda May, som egentlig har trukket seg tilbake, og de sjarmerende ivrige vitenskapelige vidundrene Leo Fitz og Jemma Simmons. 
Oppdraget er å beskytte den vanlige verden mot den uvanlige, inkludert kunnskapen om den. 

Det blir det snart klart at noen har innvendinger mot. 
En hackergruppe som kaller seg «The Rising Tide» publiserer kritiske, konspiratoriske videoer om den statlige organisasjonen, og når en av «hacktivistene», Skye, eksponerer en usertifisert superhelt, tar det ikke lang tid før hun hentes inn av S.H.I.E.L.D.. 
Coulson ser imidlertid potensial i skarpe Skye, og bestemmer seg for å overbevise henne om å bli med på laget. 

Arketyper 

Som Whedons tidligere serier består «Marvel's Agents of S.H.I.E.L.D.» av selvstendige episoder der hvert handlingsforløp avsluttes. 
Likevel får vi allerede i pilotepisoden vite at det er ting verken vi eller Coulson vet; løse tråder som legger opp til en sesongoverspennende utvikling. 

Det er typisk Whedon, som så mye annet her — det er bare å starte med arketypene i persongalleriet. 
En innsiktsfull og samlende leder med både hjerte og avvæpnende personlige særheter? 
Jepp. 
En heltinne med bein i nesa og «superkrefter», som også er en ganske vanlig ungdom? 
Jepp. 
Elskelige nerdesveklinger? 
Så absolutt. 

Figurene er skrevet og spilt med kjærlighet og humor; særlig Chloe Bennet som Skye treffer med den riktige blandingen av emosjonell innlevelse og komisk timing. 
Dialogen er pepret med referanser («It's like Siri worked», «With great power comes... a ton of weird crap»), og effektive klisjeer blir i det ene øyeblikket brukt i fullt alvor, men før du vet ordet av det gjort til en punchline. 
Alt som ledd i bruken av spennende eventyrhistorier som ramme for fortellinger som også handler om ordinære menneskelige ting; tilhørighet og identitet, for eksempel. 

TV-auteur 

I forbindelse med tv-dramaets såkalte nye gullalder har filmteoriens auteur-begrep blitt hentet fram for å beskrive de kreative opphavspersonene som er så involvert i flere sider av en produksjon at man kan identifisere et gjenkjennelig, personlig avtrykk. 
Ofte har dette vært knyttet til «tunge», prestisjefylte dramaserier fra bakmenn som Vince Gilligan («Breaking Bad»), David Simon («The Wire», «Treme»), Matthew Weiner («Mad Men») og Aaron Sorkin («Presidenten», «The Newsroom»). 

Med «Marvel's Agents of S.H.I.E.L.D.» blir det nok en gang demonstrert at Joss Whedon har en åpenbar plass i dette selskapet — i underholdningsavdelingen. 
