Eksotiske bodøværinger
Perfekt hverdagsflukt fra Cold Mailman. 

ALBUM: 
Noen snakker om mystikken fra nord når nye norske rockeband blir et tema. 
Cold Mailman fra Bodø gjør i så måte ikke skam på den refleksjonen. 
Det er noe kjølig eksotisk over deres stringente og delikate indiepop. 

«Relax; The Mountain Will Come to You» bar bud om at gjengen hadde fine ting i ermet. 
Nå har de raffinert arrangementene og utvidet paletten. 
«Future Ex» er widescreen-indie med vind i håret, båret frem av store klangflater, perlende gitarer og vakker samsang mellom Ivar Bowitz og Catharina Sletner. 

Enkelte av låtene har endog et drag av retroinspirert filmmusikk med sine spaceaktige synthbruk. 

Men platen har også sine mørke sider. 
«Mountaineer's Foot» sverger til dronete analoge synther, mens «Returnity» stiller vakre vokallinjer opp mot tunge basslinjer, saxofon og frentetiske fioliner. 

«Heavy Heart» er en utmerket stemningssetter om man trenger å rydde bort hverdagen. 
