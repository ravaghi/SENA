TEST:Peugeot 208 – mindre og bedre 

Peugeot har tatt et skritt i motsatt retning av det vanlige med nye 208. 
Men det er likevel et skritt i riktig retning. 

Mens de fleste biler vokser i et generasjonsskifte, har 208 blitt mindre enn forgjengeren 207. 
Syv centimeter kortere er den og bare én centimeter lavere. 
Vekten er også redusert betydelig, med rundt 110 kilo for sammenlignbare varianter. 

På mange måter har 208 dermed blitt en mer typisk småbil enn forgjengeren, som spesielt i kjøreopplevelse kunne minne mistenkelig om en kompaktklassebil, altså et hakk over i størrelse. 
Dette reflekteres også i motorutvalget, for 208 er tilgjengelig med to tresylindrede bensinmotorer på bare 1,0 og 1,2 liter. 
Men det finnes også større motorer. 
Vi har testet en 1,6-liters dieselmotor med 93 hestekrefter. 

I vår første prøvekjøring kan du lese mer om de ulike motorvariantene. 

God plass 

Selv om 208 er mindre, har den faktisk blitt romsligere innvendig. 
Det er godt gjort, men da skal det også sies at 207 faktisk var blant de trangere småbilene. 
208 oppleves i alle fall som romslig for klassen, og baksetet er brukbart selv for voksne. 
Er du rundt 175 centimeter, sitter du absolutt komfortabelt bak en omtrent like stor sjåfør. 

Den begrensende faktoren i baksetet er nok først og fremst takhøyden, i alle fall om du velger glasstak som i vår testbil. 
Da vil de som nærmer seg 180 centimeter eller mer kunne skalle litt i taket. 
Bagasjerommet er for øvrig brukbart, men 285 liter er ikke egnet til å imponere spesielt i småbilklassen i dag. 

Spennende interiør 

Peugeot har valgt en interiørdesign som er ganske annerledes i forhold til mange andre småbiler. 
Den store trykkfølsomme skjermen på toppen av midtkonsollen (standard fra og med nest laveste utstyrsnivå) og det høyt plasserte instrumenthuset, preger inntrykket. 
Og vi syns det er vellykket og pent, og designen er langt mer spenstig enn vi er vant med i denne klassen. 
Materialkvaliteten er også stort sett bra, i alle fall i de mest synlige delene av kupeen. 

Komfort 

Komfortnivået ute på veien er jevnt over bra. 
Vi nevnte i vår første prøvekjøring at vektreduksjonen nok hadde gått noe utover støydempingen. 
208 er nok ikke blant de mest lydløse bilene i klassen, men med dekk i dimensjonen 195/55-16, som på vår testbil, er dette til å leve med. 
Vindstøy og motorstøy er ellers greit dempet. 

Gode kjøreegenskaper 

Fjæringskomforten er ellers god, og vi syns fortsatt at Peugeots småbil oppleves som en relativt voksen bil på veien. 
Fjæringsoppsettet er passe mykt og tillater litt karosseribevegelse i dumper og i svinger. 
Det er for så vidt greit nok, og det er ikke verre enn at 208 oppleves som over snittet kvikk i svingene for klassen. 
Det skyldes også balansen i bilen, som er et lite hakk mindre understyrt enn i mange av konkurrentene. 
Dermed holder 208 linjen ganske fint i hardere svinger, uten å skli ut for mye verken den ene eller andre veien. 

Styringen skal også ha sin del av æren, for den er rask nok til at bilen reagerer bra på rattutslag inn i svingene. 
Styrefølelsen også er godkjent, og det lille rattet ligger godt i hendene. 
Vi tror Peugeot har et godt utgangspunkt for en sportsligere GTi-variant her siden. 

Girkasse skuffer 

Den største skuffelsen kjøremessig er girkassa. 
Vår testbil var utstyrt med Peugeots femtrinnskasse som gjennom mange år har plaget oss med lange og upresise sjaltebevegelser. 
Riktignok har den blitt strammet litt opp etter hvert, men fortsatt er denne klart dårligere enn de girkassene du finner hos konkurrentene. 
Ekstra irriterende blir det når vi vet at de største motorene har en sekstrinnskasse som er i en annen liga. 

Lavt forbruk 

Når det er sagt, så passer utvekslingene godt til motoren og norske fartsgrenser. 
1,6-literen har bra med krefter i store deler av registeret, takket være 230 newtonmeter. 
0-100 kilometer i timen går på 10,9 sekunder, og det er absolutt godkjent. 
Vi savner derfor mer en bedre girkasse enn en sterkere motor. 

Forbruket ligger for øvrig på beskjedne 0,38 liter per mil og CO2-utslippet er 98 gram. 
I praksis opplevde vi at man skal finne på ganske mye sprell for å komme over 0,5 liter på kjørecomputeren i snitt over en viss distanse, i alle fall så lenge en del av dette er utenbys. 
Også de andre motorvariantene er jevnt over gode på forbruk og utslipp. 

Priser 

208 starter med fem dører på 166.000 kroner med en bensinmotor på 68 hestekrefter. 
Med 1,6-literen under panseret, starter prisen på 207.000 kroner, og utstyrsnivået er i tillegg da høyere. 
De litt rimeligere bensinmotorene kan også være gode alternativer, så vel som den minste dieselmotoren på 68 hester. 
Dette ikke minst fordi bilen er såpass lett at de gir akseptable ytelser tross lave effekttall. 

I de fleste tilfeller bør du regne pluss/minus 200.000 kroner for en greit motorisert og utstyrt 208. 
Det er helt greit priset i forhold til konkurrentene. 

Løser oppgaven 

Alt i alt syns vi 208 gjør en solid figur. 
Det er ingen revolusjonerende bil, slik vi påpekte i vår første prøvekjøring, men den løser oppgavene den skal på en god måte. 
De sterkeste sidene er kvalitetsfølelsen og kjøreopplevelsen, samt at man har klart å krympe og slanke bilen samtidig som plassforholdene har blitt bedre. 
Derfor syns vi også det er rimelig å kalle 208 en av de sterkere bilene i klassen. 
