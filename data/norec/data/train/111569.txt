Melissa Horn:«Säg ingenting till mig» 

(Sony) 

Intenst og gripende. 

Merk deg navnet hennes med en gang, for du kommer snart til å lure på hvem som nettopp sang så vakkert. 
Unge Melissa setter vakre ord på følelser man ikke alltid snakker høyt om, med tekster bygget på en grunnmur av melankoli og ambivalens i forhold til kjærligheten. 

Det høres kanskje lite originalt ut, men når et album har så mange gode låter at man sliter med å velge en favoritt, og ender med å kjøre det på repeat døgnet rundt fordi man rett og slett er bergtatt, da er det bare å bøye seg i støvet. 
«Lät du henne komma närmre» er likevel sterkest, «Hur ska det gå?» er uptempo og lystig om maktesløshet, og «Säg ingenting till mig» er vakker og veldig Lisa Ekdahlsk. 

I en velfylt bås blant kvinnelige singer/songwritere, har Melissa Horn en helt egen stemme - i dobbelt forstand. 
Dette er hennes andre, debuten kom i 2008; det vil bare si at det er på høy tid at vi blir kjent med henne. 

ANBEFALTE KJØP: 
«Lät du henne komma närmre», «Hur ska det gå?», «Jag vet vem jag är när jag är hos dig», «Jag kan inta skilja på», «Säg ingenting till mig» 
