Piken med styringen
Robyn på scenen er en krysning av Energizer-kaninen og Sexy Langstrømpe. 

Flokken ved siden av meg har allerede sunget seg gjennom både "Dancing On My Own" og "Be Mine", to ganger, når scenen mørklegges. 
En velkjent stemme fra et bånd ber oss skru forventningene i taket, slik at ikke hjertet sprenges når popens drottning setter inn støtet. 
Robyn viser muskler allerede før hun tar av seg jakka, "Fembot" er en oppvisning i stålkontroll, hun har kommet for å kreve vår svette og kjærlighet. 

Hun spør "hur mår ni?" som for å sjekke om hun virkelig eier oss. 
Det gjør hun visst. 
Fredagspassene ble først utsolgt i år, jentene er i flertall, og fra der jeg står ser det ut til at en tredel av dem har klippet seg som Robyn. 
Enda godt de ikke visste at hun skulle ha på seg burgunder fløyelsshorts og fire belter. 

Flankert av to karer i labfrakk, med to batterister i ryggen og uten andre visuelle hjelpemidler enn en banan (mer om den senere), er Robyn en blanding av Energizer-kaninen og Sexy Langstrømpe i en god time. 

Musikerne er en del av rammen i Robyns lekegrind, de gjør lite ut av seg. 
De sørger for at alt er på plass under årets låter fra Body Talk Pt. 1, de gjør spretten synkrontromming under høydepunktet "Cobrastyle", og gjør omarrangerte kutt fra 2005-klassikeren Robyn med litt vekslende hell. 
"Who's that girl" er kul og oppfinnsom, "Be Mine" ikke helt hva den kunne ha vært, men "Dancing on my Own" er monumental. 

Ja, så var det den bananen. 
Etter et sekunds sensuell hinting er vi over i bananmumsing lydsatt av åpningssporet på Body Talk Pt.1. Robyn er jo midt i en hard treningsøkt, og trenger rask energi. 
Snakkesyngende fraser: 
"My shopping is killing me, my ego is killing me..." ligger på bånd, mens Robyn synger med mat i munnen, arrogant og treffsikker, før hun inntar rockdrottningpositur ved mikrofonstativet og drar Enga med på fellesbrølet: 
"-Don't fucking tell me what to do!" 
Kollektiv revolt på elektropopslagerfest, jeg tror Robyn er alene om den bragden. 

Allsang til '96-hiten"show me Love" og en fin "With Every Heartbeat" får avslutte kvelden. 
Robyn har gjort studioskapt pop om til festivalhøydepunkter, en krevende oppgave, men grei match for skandinavias sterkeste popstjerne. 

Bilder fra konserten 
