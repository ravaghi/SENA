«The Expanse» er den beste science fiction-serien på TV for tiden
Savner du en god science fiction-serie? 
Da er dette svaret. 

I en galakse langt, langt unna ... 
Nei, det er vår egen galakse som er scenen for The Expanse. 
Serien er basert på bøkene til forfatterduoen bak pseudonymet James S.A. Corey. 

Menneskeheten greier å skape utrolig mye trøbbel til tross for at Melkeveien bør være stor nok til å romme alle. 
The Expanse begynner som en sjangerlek mellom hard science fiction og en klassisk krimgåte, for så å utvikle seg til et storpolitisk spill mellom tre fraksjoner: Jorden, Mars og de såkalte Belters, som refererer til mennesker født ute i astroidebeltene. 

Anti-voldelig budskap 

Kanskje er det sant som klisjeen sier: 
Virkelig god science fiction peker tilbake på oss selv og våre egne problemer. 
I så måte er The Expanse forbilledlig. 

Selv om handlingen er satt langt inn i fremtiden, lever segregering, sosial urettferdighet og rasisme fortsatt i beste velgående. 
I dette universet går ikke grensen mellom kristne eller muslimer, svart eller hvit, men om hvorvidt du tilhører adelen som er født på jorden eller arbeiderklassen som kaller astroidebeltet for sitt hjem. 

Videre utover i serien utdypes konflikten mellom fraksjonene, men budskapet er antivoldelig. 
Serien kommer med skarp kritikk mot løsslupne våpenlover og vår hang til å løse alle konflikter med krig. 

Serien virker også ganske realistisk. 
Dersom du forbinder science ficton med laservåpen og søte - eller skumle - aliens fra fremmede planeter, legger The Expanse nærmere opp til vitenskapsdelen av science fiction-begrepet. 
Du får en følelse av hvor ugjestmildt verdensrommet er og hvor lite som skal til før det går galt. 
Heldigvis er det lite plapring om avansert fysikk, da serien fokuserer på de medmenneskelige relasjonene og intriger at plasserer seg fint inn under paraplyen «space opera.» 

Forsoffen privatdetektiv 

Eventyret starter med Joe Miller (Thomas Jane), en forsoffen privatdetektiv på Ceres-stasjonen. 
Han får i oppdrag å finne Julie Mao, datter av den rike forretningsmannen Jules-Pierre Mao. 
Det viser seg å være lettere sagt enn gjort, og Miller møter motstand hvor enn han snur seg. 

Et annet sted i galaksen støter de overlevende om bord i frakteskipet Canterbury på problemer som fører dem til Ceres og Miller. 
Det er mannskapet om bord Canterbury, senere Rocinante, som blir vårt holdepunkt gjennom de dramatiske hendelsene som følger. 

De er en gjeng antihelter så gode som noen. 
Holden er mannen som gjerne vil gjøre det rette, men som ikke er komfortabel med lederrollen. 
Naomi er den tøffe, tekniske eksperten, Alex er piloten som får dem ut av trøbbel, mens Amos er den iskalde drapsmaskinen med frynsete moral. 

Intriger og korrupsjon 

Seriens eneste problem er helt i starten av sesong 1: 
Det kan være litt vanskelig å komme inn i handlingen. 

Tenk på starten som et sjakkspill. 
Serieskaperne Mark Fergus og Hawk Ostby bruker noen episoder på å plassere brikkene strategisk for den videre handlingen. 
Du blir introdusert for et stort persongalleri, og hovedkonflikten bygges sakte opp som et høypolitisk spill. 
Utover i de to sesongene ekspanderes spillerommet hvor intriger og korrupsjon øker faren for galaktisk krig. 

Har du tålmodighet og gir serien tid i starten, blir du belønnet med den beste science fiction-seriene siden Battlestar Galactica. 
Når det drar seg til i første sesong, blir det utrolig spennende. 
I andre sesong går intrigene mellom karaterene og fraksjonene enda dypere. 
Karakterene og historien utviles i spennende og uforutsigbare retninger. 

Ved siden av forsvinningsmysteriet er det et mye større spill på gang. 
En substans kalt protomolekylet er noe alle vil ha, men hva er det egentlig? 
Hvor kommer det fra? 
Hva vil det med oss? 

The Expanse er en science fiction-serie med sterke politiske undertoner, et besnærende første-kontakt-scenario, og serien blir bedre og bedre for hver sesong. 
Jeg anbefaler en pause fra sommersolen for en tur ut i verdensrommet - i alle fall på TV. 
