Multicom Xishan W370E
Kraftig bærbar for deg som vil ha full kontroll. 

Xishan er et merkenavn fra norske Multicom. 
I praksis dreier det seg om halvfabrikata PC-er fra Asia (i dette tilfellet taiwanske Clevo), som konfigureres etter kundens ønsker i selskapets tekniske avdeling i Åmli. 
Her settes det blant annet inn prosessor, minne og harddisk/SSD, og Windows installeres dersom du skulle ønske det. 

Full kontroll 

Og nettopp sistnevnte er rimelig spesielt: 
Du kan nemlig velge å kjøpe PC-en uten operativsystem. 
For mange er dette en fordel. 
Enkelte sitter gjerne på Windows-lisens de vil ta med seg videre, og/eller har lyst å ha full kontroll på hva som installeres av programvare. 
Det er en kjent sak at veldig mange PC-er kommer med en haug med programmer allerede installert ved levering, og ikke alt er like bra for PC-opplevelsen. 

Andre igjen ønsker å benytte andre operativsystemer enn Windows, og ønsker ikke merkostnaden Windows kan føre til når de kjøper en ny PC. 
Det sistnevnte er imidlertid diskutabelt. 
Så lenge maskinene ikke er å få kjøpt uten Windows, er det vanskelig å si hva de ville kostet dersom det var en opsjon å få dem levert uten. 

Xishan 370E er uansett en meget potent og stor maskin, og 8495 kroner er bra fin pris for en såpass fin konfigurasjon som på vårt testeksemplar. 
Hør bare her: 

17,3" matt skjerm, 1920 x 1080 piksler (full HD) 
Intel Core i7-3610QM prosessor (Ivy Bridge) 12 GB RAM Nvidia GeForce GTX 660M 2GB grafikkort 750 GB harddisk + ledig plass til en ekstra disk/SSD (2,5") DVD-brenner HDMI 1.4a - og VGA-utganger 4 USB-porter (1 x 2.0 og 3 x 3.0) eSATA-kontakt (deles med en USB3.0-port) 1 S/PDIF digital lydutgang 2 megapiksels webkamera Minnekortleser for SD/MMC/MS 802.11 a/b/g/n trådløst nett (Realtek) Gigabit nettverkskort Størrelse: 413 x 277.5 x 17.5 
~44mm Vekt: 3000 gram Pris vår konfigurasjon: 
8495 kroner inkl mva hos Multicom. 

Dette er altså en stor maskin, som fint kan erstatte en stasjonær maskin. 
Prosessor, grafikkort og ikke minst minnemengde plasserer denne høyt på listen over kraftige maskiner på markedet, men til en lavere pris enn flere av konkurrentene. 

Selv med en full Windows-lisens er prisen absolutt konkurransedyktig, vil vi påstå 

Maskinen heter egentlig Clevo W370ET, og finnes nok i andre markeder med et annet navn enn Xishan 

Traust design? 

Designmessig er maskinen alt annet enn oppsiktsvekkende. 
Det er rent og oversiktlig, uten skinnende detaljer og klistremerker av noen art. 
Det tror vi mange vil sette pris på. 
Materialtvalget er plast, og maskinen gir et middels godt inntrykk av kvalitet. 

Vi liker spesielt godt at fingeravtrykk ikke vises. 

Skjermen er matt og høyoppløst. 
Den har helt normale kvaliteter hva angår farger og lysstyrke, men verken den eller innsynsvinklene på TN-panelet er ikke så bra som på IPS-paneler som har begynt å dukke opp på modeller fra blant andre Asus og Samsung. 
For de fleste er dette imidlertid mer enn bra nok, ikke minst tror vi mange vil sette pris på den matte skjermoverflaten. 
Den sikrer mot uønsket gjenskinn. 

Skjermen er hengslet til maskinen med to relativt smale hengsler, men virker veldig tight og fin, noe som forhåpentligvis vil holde også etter en tids bruk. 

Tastaturet er stort og fint å skrive på. 
Det avgir noe mer lyd enn de beste i klassen, men vi gir absolutt godkjent karakter. 
Vi gir også en liten pluss for at det er helnorsk, du slipper med andre ord taster med æäø osv. 
Under tastaturet sitter en pekeplate med to separate knapper som avgir en tydelig klikkelyd, litt høyere enn vi setter pris på - men ikke noe stort problem. 

Over tastaturet sitter et par stereohøyttalere fra Onkyo, men lyden er ikke noe vi vil huske som spesielt bra - bassen er nærmest fraværende. 

Alle tilkoblinger sitter fornuftig plassert på venstre og høyre side - med unntak av strøminntaket og VGA som sitter bak: 

Sistnevnte er ofte stive kabler med stor plugg, og derfor synes vi det er smart at denne sitter bak. 
Litt mer underlig er det at strømpluggen har 90-graders vinkel, noe som hadde gitt mer mening om strøminntaket var på siden. 

Vi installerte Windows 8 på den 

Maskinen kommer uten operativsystem, og dermed var dette en fin anledning til å teste ut maskinen med Windows 8, som lanseres neste måned. 
Installasjonen var som ventet ganske rett fram, men en god del av maskinvaren var ikke støttet rett ut av installasjonen, deriblant trådløs-kortet: 

Vi kom oss på nett med kablet nett, men Windows Update klarte ikke å gjenkjenne trådløskortet. 
Vi har installert Windows 8 på mange PC-er, og det er første gang vi opplever dette. 

Ved å besøke Multicom.no kunne vi laste ned Windows 7-drivere, og det løste biffen - selv om det tok noe mer tid enn vi hadde forventet. 
Blant annet var WLAN-driverne på godt over 1 GB! 
Modellen leveres tydligvis med flere trådløs-kort, og Multicom har av en eller annen grunn valgt å samle dem alle i én ZIP-fil. 
Det viste seg at driverne til Realtek-kortet i vår testmaskin bare var på rundt 60 MB... 

Hos Multicom ligger alle driverne lett tilgjengelig 

Slik yter den 

Men med alt på plass viste det seg at dette var en meget rask maskin som ekspederte alle oppgaver i høy hastighet. 
Oppstart tok 27 sekunder, noe som er respektabelt på en PC med mekanisk harddisk, men tiden ville nok vært bortimot halvert med en rask SSD innabords. 

Under lav belastning er maskinen også svært stillegående. 
Under tung belastning vil du oppleve at viftene spinner opp fra tid til annen, men sjelden i lange perioder om gangen. 

Windows Opplevelsesindeks gir oss følgende indikasjoner på ytelsen, og merk at skalaen nå går fra 1,0 (tregest) til 9,9 (raskest). 
Tallene virker likevel å være sammenlignbare med PC-er med Windows 7, som benyttet en skala som gikk til 7,9: 

Prosessor: 7,8 Minne: 7,8 Grafikk: 
6,4 Spillgrafikk 6,4 Primær harddisk: 
5,9 

Passmark PerformanceTest 7.0 gir oss følgende ytelsestall på prosessoren, og her har vi sammenlignet med andre, aktuelle prosessorer som du finner i dette prissegmentet: 

Grafikkortet tilhører "øvre middelklasse", og gir 2350 poeng i 3DMark. 
Det gir en 16. plass i listen over de raskeste grafikkortene til bærbare PC-er. 
I praksis betyr det at de aller, aller fleste spill kan spilles med tilfredsstillende glidende bevegelser, detaljdybde og oppløsning. 
Dette er med andre ord en PC som egner seg bra til spill, og den høye skjermoppløsningen vil lokke mange. 

Du kan med andre ord forvente en ytelse helt i toppklasse, spesielt dersom du setter inn en SSD i tillegg, og bruker den som systemdisk. 

Batteritiden er oppgitt til inntil 7,5 timer. 
Det var vi ikke i nærheten av å oppnå, muligens skyldes dette at driverne ikke er optimalisert for Windows 8 ennå. 
Under normal, variert bruk holdt batteriet i rundt 4,5 timer - med standardinnstillinger i Windows (balansert). 

Konklusjon 

Dette er absolutt en stor og godt utstyrt bærbar PC som yter svært bra. 
Den er også temmelig stillegående, noe vi setter stor pris på. 

Helt rett fram var ikke installasjonen av Windows 8, så du må være forberedt på litt "etterarbeid" med drivere og konfigurasjoner. 

Merk også at PC-en også kan kjøpes med en litt enklere, tokjernet i5-prosessor, og da får du den for en tusenlapp mindre. 
Forskjellene behøver ikke å være særlig merkbare, med mindre du kjører flere tunge programmer samtidig. 
