Mike Myers som truse-terapeut
Mike Myers-filmen «The love guru» er en bekreftelse på den barmhjertige regelen: 
De dumme har det godt. 

Det vil være umulig å komme seg smilende gjennom hele filmen hvis én eneste hjernecelle fremdeles fungerer. 
Men det klarte jeg. 
Ut med de små gråbeige, inn med cruise control, og den besynderlig lune vulgaritets-sprøyta Myers gir faktisk snedig veikant-underholdning. 

Han spiller en ærgjerrig love guru med kyskhetsbelte. 
Moro-mekkeren får i oppdrag å gi en afro-amerikansk hockeyspiller selvtilliten tilbake fordi han mistet kona til en hvit konkurrent (som til og med liker Céline Dion-sanger) med større penis. 

Myers har skrevet denne greia, og humoren hans er på en måte på utsiden av normal folkeskikk. 
Han er som en splatter-scene i «Schindlers liste». 
Han er 1365 meter icing. 
Men innimellom lager han uforutsette versjoner av sære ting – som for eksempel den suppete Extremes-slageren «More than words». 

Hvis man er inder uten egentlig å like det, kan man bli fornærmet av mange ting i denne filmen. 
