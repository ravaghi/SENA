Brennende kjærlighet
Glimrende utropstegnsrock fra Rumble In Rhodos. 

ALBUM: 
«Dette er strukturert villskap — med refreng!», skriblet jeg ned om singelen «Soft Insulated Days» fra tredjeplaten til Rumble In Rhodos, og både beskrivelsen og utropstegnet viser seg å være gyldig for hele langspilleren. 

Dette er energisk, intrikat, pulserende musikk som slekter på hardcore, progrock og powerpop. 
At The Drive-In-referansen er nok fortsatt uunngåelig — mye på grunn av den skarpe vokalstilen, kvikkheten og det stikkende gitarspillet — men Follo-kvintetten har likevel skapt seg et tydelig særpreg gjennom oppfinnsom og gjennomarbeidet låtskriving. 

Sangene tar stadig nye vendinger og trekker overraskelser ut av ermet, enten det er en kosmisk synthlinje eller tepper av støy. 
Timingen i spor som «Oasis Inside Out», «Carve Visage» og «Different Orbits» er også verdt å legge merke til — melodi, harmoni, kaos og dissonans er utporsjonert perfekt. 
Albumet buler dessuten av smittende hengivenhet og eksplositivet, passelig temmet av en stram produksjon. 

Tematisk og holdningsmessig utstråler Rumble In Rhodos en urban rastløshet og tung dystofrustrasjon som burde gi gjenklang om du synes verdenssituasjonen er i overkant mørk, men først og fremst er «Signs Of Fervent Devotion» en inspirerende rockeplate det er forbannet gøy å høre på. 
