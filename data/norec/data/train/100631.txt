Det Norske Solistkor:«Grieg: 
Choral Music» 

(BIS) Dirigent: 
Grete Pedersen. 
GENRE: 
KLASSISK 

Korklang i særklasse. 

Det Norske Solistkor og dirigent Grete Pedersen stiller etter hvert i en egen korklasse her til lands. 

På sin siste cd leverer de et kjent korrepertoar av Grieg: 
«Ved Rondane», «Våren», «Landkjenning» og sist og ikke minst «Fire salmer», for å nevne noe. 

Og dette fenomenale koret med den unike dirigenten gjør det praktfullt fra start til mål. 
Den fantastiske klangen lyser nesten i diskanten, og i hele spekteret fra topp til bunn er det velklang i stort og smått. 

Man kan ta seg i å sitte og nyte hver eneste akkord. 
Noen av satsene har fått nye arrangementer, til dels av Pedersen selv. 
Det har blitt en ny sang også, faktisk, «I folketone» som Pedersen har arrangert over det lyriske stykket «Det var engang» Op. 
71 nr. 1. 
Et friskt, nytt tilskudd med Berit Nordbakken Solset som solist. 

Et annet høydepunkt er «Våren» der Janne Berglund synger solo, koret bygger et prakteksempel av en bakgrunn mens Silje Marie Aker Johnsen synger overstemme med en fantastisk klarhet. 

Dette er korsang på sitt aller, aller beste. 
