19" USB Samsung 940ux
Trenger du en ekstra skjerm, men har ikke plass til skjermkort? 
Her er skjermen! 

De fleste av dagens litt avanserte PCer kan håndtere to skjermer, enten som ekstra skjerm koblet til skjermutgangen på en bærbar eller koblet til den andre skjermkontakten på en stasjonær PC. 

LES OGSÅ: 

Men det finnes likevel en god del PCer som ikke har en ekstra skjermutgang, først og fremst gjelder dette rimelige kontormaskiner. 
Hvis man da ønsker en ekstra skjerm må man installere et nyttt skjermkort. 
Eller? 

Det finnes faktisk et alternativ, en skjerm med innebygd "skjermkort" som kobles til en av PCens USB-kontakter! 

Smart og praktisk 

Selve skjermen er en 19-tommer med kurante spesifikasjoner. 
Den er ment til kontor og generell bruk, og sikter seg ikke mot gamere eller fotoentusiaster med sine spesielle krav. 

Skjermen har vanlige tilkoblinger, DVI og VGA, men i tillegg har den USB som skjermtilkobling. 
Denne fungerer sammen med et innebygd flashminne i skjermen, slik at installasjonen går nesten automatisk, avhengig av sikkerhets og auto-play-innstillingene på PCen. 

Slik fungerer det: 

Når du plugger i og slår på denne skjermen installeres først en virtuell CD-stasjon. 
Denne får en stasjonsbokstav etter alle de andre på PCen, som harddisker, CD/DVD-brenner, kortlesere osv. 
Fra den virtuelle CD-stasjonen startes så et program som heter DisplayLink. 
Det er dette programmet som opptrer som en skjerm overfor Windows, slik at alle instruksjoner og parameterverdier sendes over til skjermen via USB og tegnes opp av elektronikken i skjermen. 

Etter installasjonen kommer skjermen opp og du kan gå inni skjermoppsettet for å eventuelt endre plasseringen av skjermen. 
Den kommer i utgangspunktet opp til høyre for de eksisterende skjermene, men du kan flytte den dit du vil slik at Windows skjønner hvor musepekeren skal havne. 

Vi installerte skjermen som nummer 3 på vår PC, og du kan koble til opptil 6 slike skjermer i tillegg til de du allerede har tilkoblet ordinære skjermkort. 

Siden det også er en innebygd USB-HUB is skjermen, kan du koble til flere skjermer i serie eller i stjerne fra de første skjermen. 
Eller du kan bruke HUB'en den til f.eks. mus og tastatur. 

Bildekvalitet 

Skjermen har en helt kurant bildekvalitet for de bruksområder den er tiltenkt. 
Fargegjengivelsen sett rett forfra er utmerket, men betraktningsvinkelen er ikke spesielt imponerende. 
Fargeendringer er synlige bare du beveger hodet opp og ned. 

Responstiden er helt utmerket, uansett vil dette aldri bli noe problem ved bruk av USB-tilkobling siden denne uansett er tregere enn selve skjermen. 

Ved tilkobling til DVI eller VGA er skjermen rask og har ikke noe synlig etterslep. 

På grunn av begrensninger i USB-bus'en er det ikke all video som fungerer på denne skjermen. 
Lavoppløselig video er ok, DVD-kan fungere, men HD er utelukket. 
I praksis har jo dette lite å si, siden denne alltid vil være en ekstra skjerm, og man vil bruke hovedskjermen til video. 
Å ha bare denne skjermen, og koblet til en PC med USB er jo ikke et spesielt sannsynlig scenario. 

Kompatibilitetsproblemer 

På vår testPC med Windows XP SP2 hadde vi problemer etter omstart av systemet. 
Da ville ikke Internet Explorer og Outlook Express lenger åpne seg, de ble liggende minimert nede på oppgavelinjen. 
Bare ved å avinstallere USB-skjermdriveren fikk vi fjernet dette problemet. 
Andre programmer på maskinen vi testet var ikke berørt, men det kan jo være andre programmer som også får problemer. 

I Windows Vista fikk vi bare opp USB-skjermen i klone-modus, ikke som del av et utvidet skrivebord. 
Dette skjedde uansett om vi installerte den som skjerm #2 eller #3. 

OPPDATERT: 
DisplayLink har kontaktet oss og informert om en oppdatert utgave av programvaren som vil løse de problemene vi har hatt. 
Dessuten skal ytelsen ved avspilling av video være forbedret. 

Konklusjon 

Selve skjermen er en helt kurant all-round-skjerm som passer til kontor og generell bruk. 

Som tilleggskjerm uten ekstra skjermkort fungerer den tilfredsstillende, bortsett fra kompatibilitesproblemene nevnt over. 

Trenger du en skjerm nummer 2 eller 3 kan dette være en god løsning, men sørg for å få anledning til å teste den i ditt oppsett først, eventuelt med oppdatert programvare. 
