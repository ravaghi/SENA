Film for hele familien
Den store oksen med det enda større hjertet har endelig fått sin egen langfilm. 

Ferdinand USA 2017 Animasjon/barnefilm/komedie Regi: 
Carlos Saldanha Manus: 
Jordan Roberts Skuespillere: 
David Tennant, Anthony Anderson, Jet Jurgensmeyer, Miguel Angel Silvestre Aldersgrense Tillatt for alle 

79 år etter boken «The Story of Ferdinand» av Munro Leaf, og 77 år siden den Oscar-vinnende kortfilmen «Ferdinand the Bull» av Disney kom til verden, har 20th Century Fox sammen med Blue Sky Studios og Davis Entertainment tatt tyren ved hornene og skapt en nesten to timer lang animasjonsfilm om den snille oksen. 

Helt siden Ferdinand var liten har han heller villet lukte på blomster enn å slåss med de andre oksene. 
Det passer dårlig siden han bor på en gård hvor de avler okser til å brukes i tyrefekting. 
Og da faren en dag ikke kommer tilbake fra kamparenaen, innser lille Ferdinand at han må rømme. 
Han får et nytt liv med en ny familie, og mer kjærlighet og blomster enn han kunne drømme om, men skjebnen fører ham tilbake der han kom fra, og igjen er livet hans i fare. 
Heldigvis får han noen nye venner på veien som er gode å ha i en knipe, som ei sjarmerende geit og noen kreative pinnsvin. 

Filmen er tro mot kjernen i den opprinnelige historien, men har samtidig løftet den frem til 2017 med fartsfylte biljakter, fengende rytmer og mange fargerike og morsomme karakterer. 
Den er veldig morsom, men tar også opp alvorlige temaer som mobbing. 
En fin film for hele familien. 
