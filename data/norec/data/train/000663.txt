New Super Mario Bros.2 

Etterlengtet løft til 3DS-konsollen. 

30 sekunder inn i spillet blir Prinsesse Peach kidnappet, IGJEN. 
Mario må redde henne, og legger ut på eventyr igjennom et kjent og kjært spillunivers. 

Nintendo har lagt minimal vekt på historien i New Super Mario Bros. 2, og det er helt greit. 

Godt spilldesign gjør dette gjensynet med verdens mest populære spillfigur til en velkjent, men frydefull lek. 

Money, money, money 

Både fiender og brett er stort sett ting vi har sett flere ganger før, men denne gangen er målet å samle flest mulig mynter. 
Et hårete mål for dedikerte spillere er å samle en million gullmynter. 

En rekke kjente oppgraderinger, som Mario kan samle på sine eventyr, er tilbake. 
Blant annet flyvehalen fra Super Mario Bros. 3 (1988). 
Med et lite tilsprang kan Mario (eller Luigi) over en kortere tidsperiode fly omkring. 
Rundt omkring på brettene er det gjemt mange hemmelige områder, ofte må du ta i bruk flyvehalen for å finne frem. 

Fokuset på å samle mynter gir spillere nye mål og muligheten til å konkurrere, for å overgå venner eller seg selv, øker gjenspillingsverdien. 
Samtidig er det et gapende hull i spillets logikk. 

I alle tidligere spill har innsamling av penger vært en viktig del av jakten på et ekstra liv – 100 gullmynter gir spilleren dette. 
I spillet, hvor myntene ligger strødd overalt, og da mener jeg overalt, blir mengden så stor at jeg i løpet av de to første verdenene (det er 8 totalt) hadde nærmere 50 liv. 
Og da prøvde jeg, og feilet, på en rekke brett flere ganger. 

Uten denne overhengende faren for å gå tom for liv mister spillet også deler av spenningsgrunnlaget. 
Jeg vet at jeg alltid får flere sjanser. 

Muligheten for å spille sammen med andre var en viktig del av forrige spill i serien, som kom til Nintendo Wii. 
Med dette spillet på 3DS-konsollen er det bare mulig å være opptil to spillere, og det er ingen mulighet for å finne seg en partner via internett. 
Det holder ikke for meg. 

I «Coin Rush»-modus spiller du tre brett på rekke og rad, og ser hvor mange mynter du kan samle uten å dø. 

Dette deles så via StreetPass-funksjonen, men i løpet av min tid med spillet har jeg ikke møtt noen andre spillere på gata. 
Hvorfor kan det ikkes deles via vennelista eller SpotPass? 

Unødvendig 3D 

New Super Mario Bros. 
2 er et siderullende plattformspill som ikke trenger 3D. 
Ved å skru på bryteren på høyre side av skjermen, får bildet dybde og bakgrunnen blir mer dynamisk. 

Men for meg var dette helt unødvendig og tok oppmerksomhet vekk fra alt det andre visuelle godteriet som er å finne i et fargerikt barnespill som dette. 
Trine 2 er et eksempel på et «2.5D»-spill som benytter seg av den tredje dimensjonen for å gi liv til spillet og verdenen den presenterer. 

3DS-konsollen har manglet en stødig strøm av gode spill. 
Spill som appelerer både til barn, og til foreldrene som har vokst med Mario. 
New Super Mario Bros. 
2 gir på en side konsollen et etterlengtet løft, spesielt fordi spillet også kan kjøpes direkte og digital via Nintendo sin e-Shop. 
Men kunne trengt bedre flerspillermuligheter. 

Hva syns du om de nyeste Mario-spillene? 
Har Nintendo forsømt sin viktigste helt? 
Legg inn dine meninger i kommentarfeltet under traileren til spillet. 
