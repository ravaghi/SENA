Festen er ikke over, det er kake igjen
The Sea And Cake: 
Car Alarm 

Chicago-bandet er tilbake på rett spor. 

The Sea And Cake, anført av låtskriver og vokalist Sam Prekop, har holdt det gående siden tidlig nittitall, og har gjennom sine sju foregående album lekt med alt fra slapp indie til perkussiv calypso og stram jazzrock. 
Et av deres fremste kjennetegn er svalheten som preger samtlige av deres album, godt hjulpet frem av Prekops uanstrengte vokal og produsent/trommeslager John McEntires (Tortoise) stilsikre lydbilde. 

Car Alarm begynner noe overraskende, med den hengslete og nesten støyrock-aktige ”Aerial”, men beveger seg videre gjennom mer velkjente landskaper – teppene av lekende Korg-synther og drivende beat på "Weekend" overbeviser, det samme gjør slepne ”Down In The City”, med sine nikk mot bandets beste album, Oui. 

The Sea And Cake kan umiddelbart fremstå litt kjedelig – Prekop har et mildt sagt begrenset register å leke seg innenfor. 
Men etter å ha fulgt bandet i nærmere ti år nå, er det noe ved Chicago-bandets lyd og estetikk som resonnerer i meg. 
Car Alarm er en plate for bekymringsløse dager og netter, og et nødvendig steg i riktig retning etter fjorårets skuffende Everybody. 
