Den farefulle reisen
Hjerteskjærende «Gullburet» er kanskje litt for realistisk. 

FILM: 
Det er som om det er først etterpå det synker inn hvor hjerteskjærende «Gullburet» faktisk er. 
Den meksikanske filmen om tre tenåringer på vei fra Guatemala til USA tar grepet og klemmer til sakte, faktisk så sakte at det blir litt langdryg, i alle fall i den første halvtimen. 
Det er da Sara (Karen Martinéz) klipper håret, tar på seg en vid t-skjorte og slår følge med kompisen Juan (Brandon López) ut av hjembyen. 

Snart møter de indianske Chauk (Rodolfo Domínguez), som veier opp for sin manglende spansk med en dragende mystikk, og som vekker Saras fascinasjon og dermed også Juans kokende sjalusi. 
Men det er først senere det blir virkelig farlig. 

Nøkterne unge 

Den rolige, registrerende «Gullburet» minner på kløktig vis om hvordan film skaper forventninger om et hendelsesforløp som ofte er svært ulikt virkelighetens. 
Her blir publikum presentert for ungdom med ulike trekk, egenskaper og drømmer, før de brått klippes over eller forsvinner ut av historien for aldri å sees igjen - slik det sikkert er for folk som møter hverandre på farefulle ferder, og som bare må stampe videre når noen blir liggende i veikanten. 

Ensemblet vant en egen pris under sideprogrammet Un Certain Regard under årets Cannes-festival, og de unge hovedrolleinnehaverne er hyllesten verd. 
De spiller med bemerkelsesverdig nøkternhet. 
Særlig Brandon López som Juan, med sitt vaktsomme blikk og sin innbitte mine, er sterk. 
Jo mer brysk han fremstår, jo mer lyst får man til å holde rundt ham. 

Lite glede 

Dette er en historie om et foretagende som kan ta motet fra hvemsomhelst. 
Nettopp dette er en utfordring for filmskaperne der ute: 
Hvordan fortelle en historie med dynamikk og oppdrift når virkeligheten ikke gir mange grunner til noen av delene? 
I begynnelsen av reisen bruker de tre penger på å la seg fotografere som cowboyer og indianere foran billige kulisser, på et annet sted gir de seg hen til dans og fest og forsiktig flørt. 

Med unntak av disse to episodene er det lite glede eller håp å spore. 
Det burde nok vært litt mer, selv om det ville vært et kunstig søtningsmiddel. 
