Dum og deilig action
"Skyscraper" er filmen som får "Die Hard" til å framstå som et stykke lavmælt sosialrealisme. 

Allerede tittelen i kombinasjon navnet Dwayne Johnson gir en brukbar pekepinn om handlingen. 
Johnson spiller Will Sawyer, en tidligere FBI-agent, som får ansvaret for sikkerheten i et høyteknologisk vidunder av en skyskraper med innendørs parker og fossefall og alt mulig. 
Men tror du ikke at en gruppe skurker slår til mot bygningen før han i det hele tatt har rukket å begynne i jobben? 
Og til overmål: 
Tror du ikke at Sawyers søte, lille familie blir fanget der inne når slemmingene setter hele greia i brann? 

Alle som har sett en actionfilm før, vil kunne forutse stort sett hvert eneste trekk i handlingen og vite akkurat når det gjelder å glemme alle krav til logikk og realisme. 

Det siste gjelder ikke minst i en sekvens hvor vår mann – med fotprotese, knivstikk i armen og politiet i hælene – klatrer opp verdens høyeste anleggskran, svinger seg inn i det brennende høyhuset og sporenstreks går i gang med å banke opp skurker. 
Slå den, Bruce Willis! 

"Dette er tåpelig," sier Johnson til seg selv på et tidspunkt. 
Og han har helt rett. 
Men jeg rakk aldri å kjede meg, og dét er det hele og fulle poenget. 
