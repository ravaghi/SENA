Kan dette være årets mest sjarmerende debutalbum?
Garasjerock, trommemaskin og analoge synther? 
Det funker for skotske Django Django. 

Det er et riktig fornøyelig debutalbum skotske Django Django har kommet opp med; fylt av humor, spilleglede og avslappet, uhøytidelig sjangerlek. 

Kvartetten blander nemlig med største selvfølge garasjerock-skranglende gitarer og perkusjon med trommemaskiner og analoge synther, pakket varmt sammen med harmoniserende vokallinjer i beste The Beta Band-ånd. 

I to av platas mest vellykkede stunder tar de det til hvert sitt ytterpunkt: 

«Waveforms» topper de skrudde synthlinjene og den nydelige vokalmelodien med en enkelt programmert baile funk-beat, mens «Life's A Beach» rendyrker garasjebluesrocken med gitarspill, bass, kjappe håndklapp og en liten dose perkusjon. 

«Hail Bop» og «Default» er derimot eksempler på hvordan Django Django på sjarmerende og ytterst fengende vis også kan smelte det hele sammen, til de friske og pulsdrevne låtene som gir denne plata sitt særpreg. 
