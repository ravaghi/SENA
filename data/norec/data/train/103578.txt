Soulfly:«Prophecy» 

(Roadrunner Records) 

Illsint nyskapende brasiliansk world metal. 

Ingen skal ta fra Max Cavalera hans sosiale og politiske engasjement. 
På «Prophecy» gir det oss blant annet rasende sanger som «Moses» og «Born Again Anarchist», sistnevnte en sang som er skapt til å lokke taktfaste knyttnever i været på store stadioner senere i sommer. 
Men også musikalsk har Cavalera, åtte år etter bruddet med Sepultura, utvidet horisonten ytterligere, og ikke minst - han har fjernet numetal-flørten. 
Hvem andre kan skape en karibisk metal-hybrid som nevnte «Moses», eller blande trash-metal med spansk gitar og reggae (!) som Cavalera gjør på «Mars»? 
Det er ikke mange som når opp mot Max Cavalera i metal-genren når det gjelder å skyve på eksisterende grenser, avslutningsvis gjør han faktisk soul med «Wings», en låt som ender i en marsj...! 
«Prophecy» er det klart beste Soulfly-albumet så langt i historien. 
Anbefalt radiospor: 
«In The Meantime» med årets beste Audioslave-riff - hittil! 
