Age of Mythology
Teamet bak de populære Age of Empires-spillene vender tilbake med nok et vellykket strategispill. 
Age of Mythology er ikke spesielt revolusjonerende, men vanvittig vellaget. 

De to Age of Empires-spillene, som kom ut i henholdsvis 1997 og 1999, var solide og underholdende sanntidsstrategispill, og vi hadde spesielt sansen for det andre spillet i serien, som vi anmeldte her. 

LES OGSÅ: 

Utviklerne Ensemble har nå i lengre tid jobbet med en oppfølger, og denne er endelig klar. 
Age of Mythology tar AoE-konseptet et steg videre. 
Det er ikke et tredje Age of Empires-spill, for mens de tidligere titlene hadde mer forankring i realiteten, får vi nå omgås guder, mirakler og mystiske skapninger. 

Kort tid etter installasjonen kjente vi oss igjen i menyene, valgmulighetene og grensesnittet 
 her er det ikke mye som har endret seg siden forrige spill. 
Det er fortsatt like brukervennlig som før, samtidig som grensesnittet er meget omfattende, med et stort utvalg av tastaturkommandoer og menyer. 

Gudene spiller Age of Mythology 

Age of Empires hadde et stort utvalg av sivilisasjoner å spille som, men Age of Mythology har bare tre. 
Det gjør likevel ingenting, da de tre sidene har fått mye mer dybde enn før. 
De tre folkeslagene er basert i Norden, Egypt og Hellas, og hvert av dem har naturligvis sine egne enheter, krigere og bygninger. 
Men forskjellene slutter ikke der: 
Hver sivilisasjon har sine guder, og disse er avgjørende for hvor bra du klarer deg i kampens hete. 
For det første må gudene tilfredstilles 
 grekerne gjør det ved å be, egypterne setter opp statuer, mens nordmennene må ut i kamp. 
Fornøyde guder gir deg 
favors, som i essensen er den fjerde ressursen, etter gull, ved og kjøtt. 
For det andre gir gudene deg ekstra krefter, som bare kan brukes en gang. 
Disse kreftene kan midlertidig fryse ned motstandere, drepe utvalgte enheter, forsterke dine soldater, og mye mer. 

Når du begynner å spille som en av sidene, må du velge en gud som passer deg best. 
Hver sivilisasjon har tre hovedguder, og hver av dem gir deg forskjellige oppgraderingsmuligheter og favors. 
Videre må du velge en mindre gud for hver gang din sivilisasjon avanserer til neste utviklingssteg. 
Det gir deg ytterligere muligheter for å oppgradere dine enheter og bygninger. 
Du kan altså styre i hvilken retning dine underståtte vil utvikle seg mens du spiller, en ide vi liker meget godt. 

Det er mange mindre forskjeller mellom de tre sivilisasjonene, som måten de samler ressurser på eller bygger nye bygninger. 
Det geniale er hvordan utviklerne har klart å opprettholde balansen mellom de tre sidene, og ofte føles spillet som en helt ny opplevelse når du begynner på en ny sivilisasjon. 

Ensemble har nå også tatt med mange helt nye enheter. 
For det første er det mange overnaturlige soldater du kan skape, her kalt myth units. 
Dessuten inkluderer spillet individuelle helter som har spesielle egenskaper. 

Spillets kjerne er én massiv kampanje, som tar deg gjennom alle sivilisasjonene, gudene og heltene i rekkefølge. 
Vi begynner med å følge kjente mytologiske skikkelser som Odysseus gjennom uttalige eventyr, mange av dem basert på legender vi kjenner fra barndommen. 
Videre fortsetter det med den egyptiske og den nordiske delen, og etter at du er ferdig kan du med trygghet si at du kjenner spillets finesser inn og ut. 

Da er det bare å begi seg ut i internettverdenen, for det er da dine kunnskaper kommer best til syne. 
Men som alltid med strategispill, lønner det seg å trene på forhånd, og det er nok av brett du kan gjøre det på. 

Lekker presentasjon 

Ensemble beviser nok en gang at de har en utrolig estetisk sans, og har laget et av de mest attraktive strategispillene vi har sett. 
Alle enhetene er naturligvis i 3D, og er nydelig animert. 
Det flotteste er imidlertid rett og slett hvor fargerike og detaljerte brettene er, og det hele ligner ofte mer en tegnefilm enn et spill. 
I tillegg er det noen vanvittig flotte spesialeffekter med, spesielt når gudene viser sin kraft. 

Grafikkmotoren brukes også i filmsekvensene mellom oppdragene, og selv om personene ser litt mer firkantet ut på kloss hold er det likevel svært imponerende at en strategispillmotor kan brukes så effektivt. 

Beste siden Warcraft III 

Age of Mythology er et svært imponerende spill. 
Det viker ikke nevneverdig mye fra standardkonseptet for sanntidsstrategi 
 det er fortsatt snakk om å samle ressurser, bygge bygninger og skape en hære kraftig nok til å overvelde motstanderen. 
De nye elementene som mytologiske figurer og gudenes krefter tar imidlertid spillbarheten til nye nivåer. 
Dessuten har spillet så mye personlighet og sjel at det er vanskelig å ikke like det. 
Det er massevis av spillbarhet med  du har en kampanje som varer i evigheter (men blir aldri kjedelig), og det er bare toppen av isfjellet, da det er i flerspillerdelen at det ligger mest moro. 

Tidligere i år kom Warcraft III, som vi likte svært godt. 
Nå tar Age of Mythology over tronen, og vi venter spent på Command & Conquer: 
Generals, som ser virkelig fantastisk ut. 
Det er gode tider for fansen av sanntidsstrategi. 
