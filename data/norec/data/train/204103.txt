Denne mobilen er ikke så dyr som den ser ut
Storebroren fikk terningkast 6. Mate 10 Lite er et mer budsjettvennlig alternativ som fortsatt har mye bra å by på. 

Du har sikkert fått det med deg for lengst: 
En av de største greiene på mobilfronten dette året, er skjermer som dekker nesten hele fronten på mobilen. 
Dette gjelder først og fremst toppmodeller, som for eksempel Samsung Galaxy S8, Note 8, Apple iPhone X og Huawei Mate 10 Pro. 

Ste-lillebror? 

Lillebroren til sistnevnte heter Mate 10 Lite, og er ett av ganske få unntak: 
Det er en mellommodell som i skrivende stund koster 3.995 kroner i rimeligste nettbutikk, eller godt under halvparten av flere av de andre, men som likevel byr på en stor 5,9-tommer 18:9-skjerm med bare en liten sørgekant nederst og øverst. 
Totalt blir det 76,68 prosent skjerm på fronten. 

Til sammenligning dekket den 6 tommer store skjermen på storebror Mate 10 Pro, rundt 80 prosent av fronten. 

De øvrige forskjellene er faktisk litt større enn hva man skulle forvente av en Pro og Lite-telefon med samme navn, og det hadde ikke gjort noe om Mate 10 Lite het noe helt annet. 

Mindre batteri, men varer lenge likevel 

Vi kan jo begynne med fotavtrykket: 
Det er litt større enn på Pro, men vekten er 14 gram lavere. 
Det skyldes blant annet at den er 0,4 mm tynnere, og har et svakere batteri (3340 mAh mot 4000 mAh). 
La deg ikke skremme av det. 
Batteritiden er ikke mye dårligere, mye takket være noe enklere maskinvare. 
Vi opplever den i hvert fall som god, og to dager mellom hver lading er ingen utopi - avhengig av hvor mye du bruker den naturligvis. 

Lite kommer dessuten i flere farger, gull, svart og blå, mens Pro kun kommer i titanium. 
Innpakningen er i aluminium på Lite og glass på Pro, kantene bå begge er avrundet og telefonene ligger godt i hånden. 
Byggekvaliteten på Lite opplever vi som meget god, og vitner ikke om at dette er en modell som er flere tusenlapper billigere. 

Et par ting som er verdt å merke seg: 
Mate 10 Lite har hodetelefonutgang, det har ikke storebroren. 
Og en litt uventet detalj: 
Telefonen bruker microUSB-port til lading, der de aller fleste nå bruker USB-C. 
Bare detaljer for enkelte, men viktigere for andre. 
Vi vet for eksempel at mange har microUSB-kabler liggende fra eldre mobiler, som nå kan brukes videre. 

En viktig tredje detalj: 
Mate Lite 10 er ikke vanntett, slik Mate 10 Pro er. 

Fin skjerm 

Skjermen er litt mindre, men oppløsningen er den samme som på Pro-modellen (2160 x 1080 piksler). 
Det betyr at skjermen er litt høyere enn på modeller med full HD-oppløsning, så du må enten regne med litt sørgekanter eller zoome inn når du ser video. 

Kvalitetsmessig er skjermen omtrent som du kan forvente i mellomklassen - det vil si skarp og fin rett forfra, men ikke fullt så kontrastfylt som OLED-skjermen på Mate 10 Pro. 

Det er også verdt å nevne at kontrasten på skjermen avtar litt fra enkelte vinkler når du vrir og vender på telefonen. 
Effekten avtar når du skrur lysstyrken opp. 

Det følger med et plastdeksel i pakka. 
Det er et stort pluss, mener vi. 
Huawei er, sammen med Asus, nesten alene om å gi med deksler gratis til mobilene sine. 

Forrige versjon av Android 

Operativsystemet er Android 7 Nougat, der storebroren Pro har fått nykommeren Android 8 Oreo. 
Oppå har Huawei lagt sitt eget skall EMUI, som inneholder en rekke tilpasninger. 

Ikke alle er like begeistret for dette, men vi synes generelt at Huawei har vært flinke på å tenke brukervennlighet, også uten at det har gått på bekostning av ytelsen. 
Vi tror blant annet iPhone-brukere vil raskt bli dus med en ny Huawei-mobil, her er det nemlig en del fellestrekk i grensesnittet. 

Funksjonsmessig synes vi dessuten kineserne har lagt til mye smart, der vi blant annet samlet 18 av dem i en egen tips-artikkel. 

Vesentlig lavere ytelse 

På innsiden sitter en åttekjernet Kirin 659 prosessor på 1,7 GHz, 4 GB RAM og 64 GB lagringsplass. 
Sistnevnte kan utvides med et microSD-kort på inntil 256 GB. 
Til sammenligning har Pro 4 GB RAM, 128 GB lagringsplass og en prosessor av typen Kirin 970, som yter mer enn dobbelt så mye i flere av ytelsestestene våre. 

Det er greit å være klar over at Lite derfor er langt mer moderat når det kommer til å utføre tunge oppgaver på kortest mulig tid, og ytelsen er også en del lavere enn på konkurrenter som Nokia 8 og Honor 9, men ganske lik som på Asus Zenfone 4. 
Vi snakker her om ytelser som var en toppmodell verdig for 2-3 år siden. 

Litt mer venting i enkelte siutasjoner må påregnes, samt litt mer hakking i de mest krevende grafiske spillene og presentasjonene - og også litt større forsinkelse når du trykker på utløseren i foto-appen. 

Fire kameraer 

Det bringer oss over på neste punkt: 
Kameraene. 
Ja, her er det absolutt verdt å si kameraer i flertall, for Lite er utstyrt med ikke mindre enn fire kameraer. 
Hovedkameraet og frontkameraet assisteres nemlig av hvert sitt kamera med lavere oppløsning, hvis hovedoppgave er å skape et slags dybdesyn for å skille forgrunn fra bakgrunn. 

Årsaken er ganske enkelt at du skal få ordentlig uskarpe bakgrunner for portrettene og selfiene dine, som her: 

Kamerakvaliteten er generelt god, og du har mange forskjellige innstillinger i kameraappen som kan glede mang en kreativ hobbyfotograf. 

Du vil snart få se noen bildeeksempler, men det er greit å vite om følgende: 
Hovedkameraet har maks blenderåpning på f/2,2 - samme som på Honor 9 - som også kommer fra Huawei. 
Det er bra, men langt mindre enn toppmodellene, Mate 10 Pro har for eksempel f/1,6 og bruker dermed mye kortere tid på å slippe inn like mye lys til sensoren som på Mate 10 Lite. 

Det betyr kortere lukkertid og mindre behov for høy ISO når lysmengden er lav - som igjen ofte materialiserer seg i skarpere bilder med mindre støy. 

Er motivet i bevegelse og du har begrenset lysmengde, er faren større for at detaljer blir uskarpe på bilder tatt med Lite enn med Pro, som du ser av eksempelet under. 
Det samme opplevde vi da vi testet Honor 9, som har samme maksimale blenderåpning. 

Når det er sagt: 
Vi har tatt mange fine bilder med Huawei Mate 10 Lite, og er generelt bedre fornøyd med bildekvaliteten enn fra åpenbare klassekonkurrenter som Nokia 8 og Asus Zenfone 4. 

Her er noen eksempelbilder: 

Hva med lyden? 

Telefoni er for lengst blitt en bifunksjon på disse lommedatamaskinene, som egentlig burde hett noe helt annet enn mobiltelefoner i 2017. 
Men er du opptatt av å ringe familie, venner og kunder på gamlemåten, gjør Mate 10 Lite jobben. 
Vi har snakket med folk som har bemerket at lyden oppleves som klar og fin, og lite «boksaktig». 

Setter du samtalen på høyttaler, kan du oppleve litt skurring i kabinettet hvis lyden er skrudd på høyt, men ikke noe som kan betegnes som plagsomt. 

Og liker du å høre på musikk og radio direkte fra mobilhøyttaleren? 
Førstnevnte går greit, musikken er derimot bassløs og diskanten blir fort litt skrikende - og du må klare deg med mono. 

Konklusjon 

Huawei Mate 10 Lite er en mellomklassemobil som er pakket inn i et premium kabinett. 
Ytelsen er mye lavere enn på toppmodellene, men duger helt fint til vanlig bruk. 
Kamera- og funksjonsmessig er den også litt bedre enn snittet i klassen, og vi lander til slutt på en sterk firer på terningen. 

Få også med deg testene av konkurrentene Nokia 8, Asus Zenfone 4 og Honor 9 før du bestemmer deg. 
