Dystopia
California sett på vrangen 

Liars debuterte i 2001 og ga fra seg et ekko av postpunkartister som Pop Group, Gang of Four og Suicide. 
Passende nok bidrar Alan Vega fra sistnevnte med en remix i forbindelse med «Sisterworld», som er den australsk-amerikanske trioens femte album. 
Helt fra starten har Liars vært opptatt av perkusjon og har gradvis utviklet sin egen vri på primitive rytmer. 
I sin eksperimentvilje har trioen en del til felles med Sonic Youth, et band de passende nok varmet opp for da de besøkte London for å promovere debutalbumet. 
Det sier mye om Liars ambisjoner at de i sin tid laget et temaalbum om heksejakt. 
Denne gang er de inspirert av forfallet de ser rundt seg i LA, hvor bandet nå er basert. 
Men heller enn tannpastaglisene og den drepende optimismen som kjennetegner California, ser Liars aggresjon og vold. 
Deres syn på byen er sint, engasjert og tidvis med en beksvart humor. 
«Sisterworld» krever sin lytter. 

SVERRE OLE DRØNEN 

Enig med vår anmelder? 
Si din mening. 
