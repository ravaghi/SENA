Samsung X830
Musikkmobiler var fjorårets store mobiltrend og ingenting tyder på at dette fokuset endres utover i 2007. 
Årets første mobiltest er Samsung X830, en litt annerledes MP3-mobil. 

For der de aller fleste av musikkmobilene hittil har hatt hovedfokus på mobildelen virker det som om Samsung først og fremst har satset på MP3-biten med sin nyeste telefon. 
Samsung X830 har nemlig flere elementer som gjør dette til en av de mest interessante MP3-mobilene på markedet. 

Spennende design 

Ikke minst er designet spennende. 
Vi er ikke spesielt begeistret over fargevalget på vår testmodell, som er utstyrt med en litt sliten rosafarge. 
Denne gjør ikke mye for hverken oss eller de vi har vist den til hittil. 
Nå trekker vi uansett ikke for dette, for dette blir en veldig subjektiv vurdering. 
Samtidig vet vi at X830 også kommer i en sortfarge som gjør at denne mobilen fremstår mer eksklusiv. 

Selv om vi heller ikke er spesielt begeistret på formen, som leder tankene mot en god gammel Juicy Fruit tyggegummipakke, er vi imponert over designet. 
Ikke minst på grunn av den behagelige størrelsen. 
Dimensjoner på 30 x 84 x 20 og en vekt på kun 72 gram gjør at den virker mer som en MP3-spiller enn en mobiltelefon. 

Størrelsen har imidlertid gjort sitt for å gjøre bruken av selve mobiltelefondelen litt mer kronglete. 
Tastaturet på X830 er nemlig bygget opp av kun to rader med tall, mot tre på de aller fleste andre mobiler. 
Allikevel tar det ikke lang tid før man har lært seg hvordan man skal taste på denne mobilen og vi har stor sans for at mobilprodusentene tenker nytt, selv om det ikke alltid går like bra. 

For å bøte på det utradisjonelle tastaturet har Samsung utstyrt denne musikkmobilen med et iPod-lignende navigeringshjul. 
Dette har Apple bevist over lang tid at er en suveren måte å navigere i menystrukturen på elektroniske enheter. 
X830 blir derfor en fryd å styre. 

Glimrende til musikk 

Mediespilleren i denne telefonen er enkel i bruk (selv om oppstart av spilleren er litt kronglete), spesielt på grunn av navigeringshjulet, som blant annet gjør spoling i musikken til en lek. 
Synkronisering mot PC og overføring av musikk er både enkelt og går raskt. 
Noe det også bør gjøre når man skal overføre en del sanger. 

Samsung X830 er tross alt utstyrt med hele én gigabyte minne. 
Dette gjør at det er plass til en god del musikk i denne mobilen. 
Det hadde vært en fordel med støtte for minnekort, slik at man kunne ta med seg mer musikk når man for eksempel skal ut på reiser, men det har Samsung ikke funnet plass til. 
Dette er uansett et minimalt problem og vi glemmer det fort når vi kommer inn på lyden, som er blant det aller beste vi har hørt fra en mobiltelefon hittil. 

Vi er også imponert over at Samsung har lagt ved to sett hodetelefoner i salgspakken til denne mobilen. 
Et av disse er et relativt vanlig sett hodetelefoner, mens det andre er sett tilpasset øregangene. 
Kvaliteten på disse er overraskende bra, men vi vil allikevel anbefale de mest musikkinteresserte å investere i et enda bedre sett. 
Telefonen støtter også A2DP for trådløse stereohodetelefoner (via Bluetooth). 

Av en eller annen merkelig grunn har ikke Samsung lagt inn FM-radio i denne mobilen, noe vi stort sett krever av en musikkmobil i disse dager. 

Ingen storskjerm 

Samsung X830 har blitt utstyrt med en skjerm som ved første øyekast virker ekstremt skuffende. 
En oppløsning på 128 x 220 punkter er blant de dårligste på markedet i dag, men på grunn av skjermens størrelse (1,46 tommer) gjør at den faktisk fungerer mer enn bra nok til den bruken som denne mobilen er myntet på. 

Nå skal det riktignok sies at det ikke er så altfor mye funksjonalitet i denne mobilen. 
Ikke minst mangler telefonen en e-postleser. 
Det er ikke ofte vi støter på mobiler uten dette. 
Hva grunnen er har vi litt vanskelig for å se, men det blir uansett en litt skuffende mangel. 
WAP-leser har den i hvert fall, og med EDGE går det raskt nok å surfe. 
Allikevel blir skjermen litt i minste laget til slik bruk. 

Telefonen har de aller fleste basisfunksjonene som man finner i mobilverdenen i dag, deriblant kalkulator, kalender og verdensklokke, men utover dette er det stopp. 
X830 har heller ikke 3G innebygd, men i en slik telefon hadde dette vært meningsløst uansett. 

Skuffende batteri 

Når man tar en titt på kameraet vises det igjen at dette først og fremst er en MP3-spiller. 
For selv om det har en oppløsning på 1,3 megapiksler er det stort sett ubrukelig til noe som helst, bortsett fra kanskje til MMS-meldinger. 
Videofunksjonen er langt bedre, som har en oppløsning på 352 x 288 punkter, i likhet med Samsung D830. 

Batterilevetiden er heller ikke spesielt imponerende. 
Med aktivt bruk av både MP3-spiller og telefon opplevde vi at batteriet var utladet i løpet av et drøyt døgn og dette er ikke bra nok. 
Allikevel er dette et relativt vanlig problem og man bør nok vurdere å ha laderen i nærheten av nattbordet når man stuper til sengs. 

God MP3-spiller 

Samsung X830 koster i overkant av to og et halvt tusen kroner uten abonnement og er således ingen dyr mobiltelefon. 
Til den prisen får man en av de beste MP3-spillerene vi har opplevd på en telefon, selv om den mangler både radio og støtte for minnekort. 

Allikevel føler vi at det er bedre alternativ der ute. 
Som blant annet Sony Ericsson W850i. 
Det betyr ikke at Samsung X830 er et dårlig valg. 
Man må bare være obs på at dette ikke er en spesielt velutstyrt mobiltelefon. 

Tekniske data for Samsung X830 
