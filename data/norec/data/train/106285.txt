Diamanter med blod
Regi: Edward Zwick. 
Genre: Action. 
Amerikansk. 

STJERNER: 
Leonardo DiCaprio, Djimon Hounsou, Jennifer Connelly 

HANDLING: 
«Blood Diamond» er betegnelsen på diamantene som ble smuglet ut av Sierra Leone under borgerkrigen på 90-tallet. 
Dette er bakgrunnen for fortellingen om en mann som finner en stor diamant og en tidligere leiesoldat - nå diamantsmugler - og deres felles bestrebelser i å overgå både gerilja og regjeringshær. 
Romantikken er representert gjennom en amerikansk journalist, men for å beskrive krigens virkelighet, vises også grusomhetene i rekrutteringen av barnesoldater. 

DOMMEN: 
Det er driv og jag i dette pulserende krigsdramaet. 
Zwick («Glory, Den siste samurai») har nese for å ta for seg historiens blodige sider. 
I krigsskildringene er han rå; det hugger og skjærer i deg når han usentimentalt beskriver vold, terror og fornedrelser. 

Men dvelingen ved de private historiene gjør filmen lang. 
Riktignok er både DiCaprio og Hounsou svært troverdige og trofaste forsvarere av sine roller som en «lone rider»-type av en smugler og en fisker som brutalt fjernes fra familien. 
Sammen med den kvinnelige journalisten Maddy (Connelly) opplever de intens spenning. 
Men ved å nøste opp forhistorie og sidehistorier blir Zwick litt vel omstendelig i sitt prosjekt. 
Behovet for en dose sentimentalitet er ok, men i denne dramatiske beretning, hadde historien vært sterk nok uten. 
