Stor kanin i lite format
Josefine egner seg ypperlig i lite format også. 

Nå har Josefine kommet til DS! 
Det kan være et lurt trekk av produsenten, ettersom DS-en har slått godt an hos de yngre jentene. 
For Josefine, og særlig når hun ikke har med seg Sofus, er nok mest for jenter. 
Josefine er søt og uskyldig, og spillene likeså. 
Likevel - denne gangen har gitt spillet et eventyraktig preg, som både gjør det spennende og gir spillet et ekstra driv. 

Historien er slik: 
Gubben Goblin er forsvunnet, og Josefine får i oppgave å finne ham. 
For å klare dette må hun lete etter sidene i heksens magiske kokebok, som er spredt rundt i hele eventyrland. 
Når hun har samlet alle sidene får hun titte inn i heksens drømmespeil, og først da ser hun hvor Gubben Goblin befinner seg. 

I praksis betyr dette at barna skal gå rundt i eventyrland og banke på alle dører og snakke med alt de går forbi. 
Underveis får de ulike oppgaver, som gjør at de må bruke DS-en på ulike måter. 
De må for eksempel blåse inn i mikrofonen for å komme seg over en elv, og sprekke bobler ved hjelp av plastpennen. 
Etter hvert som de klarer å løse oppgavene, får de ulike gjenstander, som igjen hjelper dem på veien videre. 

Josefine tjener helt klart på å fjerne seg litt fra det veldig pedagogiske preget. 
Det funker sikkert når det er dataspill for skolen. 
Men DS-en er noe barna forbinder med kos og avslapning. 
Da er det viktig at spillene er tilpasset dette. 

Dette spillet er underholdende og har et godt driv, samtidig som det er stimulerende for de små grå. 
Spillbarheten er generelt god, og grafikken er gjenkjennelig og sjarmerende. 
Absolutt et DS-spill å anbefale skolebarn! 
