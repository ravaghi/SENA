Gran Turismo 4 Prologue
En demo som koster 300 kroner? 
For mange er det bortkastede penger, men hva med de hardbarkede entusiastene? 
Det er uansett utrolig spennende å få titte på høstens største bilspill, og nå er GT4 Prologue i butikkene. 

Et av de mest etterlengtede bilspillene om dagen er den velkjente, fjerde Gran Turismo-oppfølgeren. 
Spillet nærmer seg utgivelse (datoen er satt til november), og i mellomtiden får fansen muligheten til å forhåndsprøve GT4 gjennom denne "Prologue". 
Det er altså en begrenset, og nokså uferdig versjon av GT4, med bare noen få baner og biler (i Gran Turismo-sammenheng er 64 biler relativt lite!). 

LES OGSÅ: 

GT4 Prologue består av to deler - en omfattende kjøreopplæring, som gir deg en smakebit av spillets dybde og vanskelighetsgrad, samt en arcade-modus, som lar deg kjøre alene eller mot datastyrte motstandere på en håndfull av baner. 

Gran Turismo har alltid fokusert på ekstrem realisme, og det er ingen spill for de som bare trykker inn gasspedalen og håper på det beste. 
Du må mestre bilene, mestre banene og lære deg detaljene utenat. 
Det er derfor kjøreskoledelen faktisk er så nyttig. 
Den består av 40 leksjoner, som tar for seg alt fra de enkleste til de mest kompliserte oppgavene, og mens du holder på, låser du også opp biler du senere kan bruke i arcade-modusen. 
Klarer du å komme deg gjennom skolen, kan du kalle deg en erfaren GT-spiller. 

På den andre siden vil alle de som har lagt inn mange timer i de tidligere GT-spillene mest sannsynlig finne oplæringen kjedelig. 
Dette kan de tross alt fra før, og det er likevel nødvendig å kommer seg gjennom kjøretimene får å låse opp alle bilene. 

Svak motstand 

Så var det arcade-modusen, dessverre en nokså skuffende opplevelse. 
Det mest nyttige med den er at den rett og slett lar deg få et inntrykk av hvordan banene i det ferdige spillet kommer til å se ut. 
Spesielt imponert er vi over New York- og Italia-banene, men de totalt fem løpene har noe for enhver. 
Utfordringen er ikke spesielt stor - motstanderne er enkle å utmanøvrere og banene ikke så krevende. 
Og mest av alt savner vi muligheten til å spille mot en kompis. 

Så hvordan føles det? 
Utviklerne, Polyphony Digital, har alltid vært flinke til å samarbeide med bilprodusentene, og selv om vi ikke akkurat har prøvekjørt modellene som følger med spillet, er vi likevel ganske sikre på at håndteringen av disse tilsvarer virkeligheten ganske godt. 
Vi håpet likevel at det i denne omgang ville bli implementert en skikkelig skadesystem, men det skjedde ikke. 
Bilene får ikke en skramme, selv om du kjører rett inn i en fjellvegg, og omgivelsene forblir også helt upåvirket. 
Etter å ha sett den fantastiske fysikkmotoren i RalliSport Challenge 2, der både biler og banene bærer preg av din kjøring, føles GT4 som et tilbakesteg. 

Solid grafikk 

Noe av det vi var mest spent på, var den grafiske kvaliteten. 
Skjermbildene og ffilmklippene vi hittil har sett lignet mer på TV-overføringer enn et TV-spill, men virkeligheten er kanskje ikke fullt så fantastisk. 
GT4 ser uten tvil helt nydelig ut, spesielt bilene er utrolig detaljerte. 
Noen av banene, for eksempel New York, er også svært flotte, mens Grand Canyon-banen er ikke all verden. 
Men vi vet at grafikken vil bli bedre i den endelige versjonen av spillet, med blant annet mer detaljerte tilskuere. 
Per i dag er det likevel RalliSport Challenge 2 og Project Gotham Racing 2 som fremdeles er de lekreste bilspillene noensinne. 

Så skal du kjøpe denne 300-kroners demoen bare for å få kjøreopplæring og noen runder på de fem banene? 
Hvorfor ikke, det er faktisk temmelig mye spillbarhet her og en flott mulighet til å bli kjent med spillet. 
Det er tross alt et fantastisk bilspill, selv om det krever tid og tålmodighet. 
Hvis du ikke klarer å vente til november, kos deg med Prologue - men den virkelige utfordringen kommer med fullversjonen. 
