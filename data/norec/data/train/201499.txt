Multicom Xishan W110E
Potent gaming-PC i miniformat. 
Vi har testet. 

Det er ikke mange norske PC-produsenter igjen, i hvert fall ikke som bygger bærbare PC-er. 
Multicom er en av få, om ikke den eneste i skrivende stund. 
Og de har funnet sin nisje; gaming. 
Selskapet bestiller halvfabrikata PC-er fra asiatiske OEM-leverandører, og setter selv inn minne, harddisk/SSD og prosessor i produksjonsanlegget sitt på Åmli. 

Vi har tidligere testet flere modeller i Kunshan-serien, og gitt til dels meget gode skussmål. 

Denne gangen har vi sett nærmere på en "lillebror", en liten kruttønne, som til tross for beskjedne ytre mål har en innmat som ligger høyt på ytelsesskalaen. 

Modellen heter Xishan W110E, og du kan selv konfigurere prosessor, minne og harddisk/SSD i Multicoms nettbutikk. 
PC-en vi har hatt på test-benken har følgende sentrale egenskaper: 

11,6" blank skjerm, 1366 x 768 piksler Intel Core i7-3612QM prosessor (Ivy Bridge) 8 GB RAM (2 x 4 GB) 
Nvidia GeForce GT650 2GB grafikkort 120 GB SSD HDMI- og VGA-utganger 3 USB-porter (1 x 2.0 og 2 x 3.0) Webkamera Minnekortleser for SD/MMC/MS 802.11 b/g/n trådløst nett (Intel Centrino 6230) Gigabit nettverkskort Windows 7 Home Premium 64 bit Størrelse: 287 x 207 x 12.7~37.1 mm Vekt: 1705 gram Pris vår konfigurasjon: 9350 kroner inkl mva hos Multicom. 

PC-en er faktisk ikke større enn mange minibærbare (netbooks), men er relativt mye tyngre. 
1,7 kg er kanskje ikke så tungt, men med tanke på størrelsen oppleves den som tung i hendene. 

Innpakningen er i plast, og overflaten er ru - med en lett gumiert følelse. 
Et lett skrap med neglen gir tydelig merke, og vi frykter at dette lokket blir stygt dersom maskinen flyttes mye, og for eksempel dras mye opp og ned i sekken. 

Maskinen er også relativt tykk, sett i forhold til de fleste maskiner vi har testet som ikke har hatt optisk drev. 
Og nettopp dette at optisk drev faktisk er ekstrautstyr og kan kun kobles på eksternt, vil nok være et ankepunkt for mange gamere. 
Mye av spill-distribusjonen skjer som kjent fortsatt via plater. 

Tastaturet er merkbart mindre enn på vanlige bærbare, med de utfordringene det kan medføre - spesielt for dem med litt store hender. 
For undertegnede var det imidlertid helt greit å skrive på, men ikke noe mer. 
Vi har opplevd mer presise og responsive tastaturer, spesielt den senere tiden. 

Pekeplaten akkompagneres av to adskilte knapper for venstre- og høyreklikking, også denne med den samme ru overflaten. 

Alle tilkoblingene sitter på sidene, og de to USB 3.0-portene er lett tilgjengelig på venstre side. 
Bare kortleseren sitter i fronten. 

Skjermen er blank, og oppløsningen er OK for å en så liten skjerm. 
Høyere oppløsning ville bare skadet lesbarheten, mener vi. 
Lysstyrken er bra, men innsyn fra sidene er langt dårligere enn på de nye ultrabookene fra Samsung og Asus, som faktisk ligger i samme prisklasse, men som har vesentlig mindre krutt innabords. 

Slik er den i bruk 

Av/på-knappen sitter øverst til høyre, og det tar nøyaktig 20 sekunder å starte maskinen når den har vært helt avskrudd. 
Det er omtrent det vi forventer av en maskin som har SSD, velger du å konfigurere maskinen med harddisk, må du gjerne regne dobbel så lang oppstartstid. 

Vi må også trekke fram at Multicom leverer maskinen fri for tredjeparts søppelvare, slik nær sagt alle konkurrentene gjør. 
Her får du en maskin med "ren" Windows 7, klar til å skreddersys slik du ønsker det, og ikke produsenten. 

Maskinen veksler mellom intern Intel HD 4000-grafikk og det dedikerte Nvidia-grafikkortet, og det skjer umerkbart i bakgrunnen. 
Kun når det er påkrevd, for eksempel til krevende spill, tar Nvidia-grafikken over. 
Da starter også viftene raskt å gå, men hvis du bare surfer på nettet eller gjør andre lette oppgaver, behøver du ikke merke viften i det hele tatt. 

Blir varm 

Det du imidlertid kommer til å merke, er at maskinen blir varm på undersiden, ja - selv med svært lav belastning er varmeutviklingen langt høyere enn hva vi er blitt vant til den siste tiden. 
Kraftig maskinvare i en liten innpakning er naturligvis årsaken, men vi stiller likevel et lite spørsmålstegn ved om dette ikke kunne vært løst bedre. 

Speccy forteller oss at temperaturen på hovedkort og prosessor ligger på over 60 grader, selv med minimal belastning. 
Det er relativt høyt, men ikke skadelig for maskinvaren. 
Vi kjørte en rekke stress-tester av grafikkort og prosessor, uten at det påvirket stabiliteten, og takket være intens vifteaktivitet holdt temperaturen seg hele tiden på under 75 grader. 

Ytelsesmålinger 

Grafikkortet er langt fra det råeste på markedet, men til skjermoppløsningen 1366 x 768 kjører den det aller meste av spill, også nyere titler, uten store problemer - men det kan hende du vil oppleve litt hakking om alle detaljer settes til maks. 

Her har vi benyttet Passmark PerformanceTest 7.0 for å illustrere forskjellen i forhold til andre kort som er vanlig å finne på PC-er i denne prisklassen: 

Prosessoren derimot helt i toppklasse, noe man slett ikke vil forvente i en slik liten tass. 
Fire effektive kjerner får selv svært prosessorkrevende oppgaver unnagjort på null komma svisj. 

Under har vi sammenlignet prosessoren mot den raskeste ultrabook-prosessoren, enkleste prosessor du kan få Xishan med, samt forrige generasjon sammenlignbar firekjernet i7-prosessor. 
Som du ser har ikke Xishan noe å skamme seg over: 

Det har den heller ikke når det kommer til SSD-en. 
Med en lesehastighet på 181 MB og lesehastighet på 461 MB pr sekund, er dette blant de raskeste vi har hatt på testbenken. 

Totalt sett gjør dette Xishan W110E til den desidert raskeste 11,6-tommeren vi har testet. 
Med god margin. 

For hvem? 

Spørsmålet er bare om det er et marked for små spillmaskiner. 
Den koster like mye som en meget elegant ultrabook med bedre skjermoppløsning, og hvis du velger en 15,6-tommer får du PC-er med minst like mye krutt til lavere pris. 
Design- og materialvalg vitner heller ikke om at dette er en maskin til nesten 10 lapper. 

Batteritiden er dessuten ikke noe å skrive hjem om, rundt 3 timer med kontinuerlig videoavspilling og 4 timer med minimal belastning - det er lite for en maskin som størrelsesmessig hinter om å bli tatt med på tur. 
Med litt heftig spilling tør vi ikke tenke på hvor raskt måleren vil gå nedover. 

Konklusjon 

Xishan er meget rask og stillegående. 
Det er rett og slett en kruttpakke i mini-innpakning. 
Vi liker også svært godt at den kommer med en ren og pen Windows, uten et lass av programmer og tilpasninger du slett ikke ønsker. 

100% overbevist er vi imidlertid ikke, så les plussene og minusene under før du bestemmer deg for om Xishan er noe for deg. 

Takk til Multicom for utlån av PC-en. 
