Diverse artister « Norsk visesang i 50 år »
(McMusic) 

Nå har jo, som kjent, Norge ikke helt den samme visetradisjonen som vårt naboland Sverige. 
Røde tråder er vanskeligere å få øye på her hjemme, historien er ikke like lett å katalogisere. 
Dette innebærer at man allerede på den første av disse tre CD-ene tar seg i å undres: 
«Hører dette hjemme her, da?». 
Burde ikke temaet vært «Norsktopp» eller «norsk på norsk» i stedet? 
Nja. 
Hadde ikke funket helt, det heller. 
«Populistisk populærmusikk», kanskje. 
Noe sånt, ja. 
«Folkelighet» er i alle fall den ene store fellesnevneren her. 

I den grad man oppfatter disse tingene som problematiske, blir det verre jo nærmere man kommer vår egen tid - etter at 1970-tallets «store visebølge» er unnagjort. 

Da har vi ikke engang begynt å krangle med selve sangvalgene som er gjort med de respektive artistene (la meg bare si at jeg synes Ole Paus kommer litt uverdig ut av det). 
Det har vi ikke plass til heller, så la oss nøye oss med å fastslå at dette uansett er en finfin godtepose med norsk musikk på norsk. 
Fra «Pengegaloppen» til Odd Nordstoga, via Erik Bye, Ivar Medaas, Finn Kalvik, Stein Ove Berg, Halvdan Sivertsen, Lillebjørn Nilsen, Randi Hansen, Vømmøl Spellemannslag, Jørn Hoel, Henning Kvitnes og - du verden - YM: 
Stammen. 
Samt at deler av overskuddet går til Norges Astma- Og allergiforbund. 
Og at det således bare er å kjøpe. 

MORTEN STÅLE NILSEN 
