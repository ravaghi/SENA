En fin og flink fyr, rett og slett
Vinneren av årets "Stjernekamp" har tydeligvis plukket opp et og annet om å underholde på en lørdagskveld. 

KONSERT Adam Douglas Konsertsalen i Kilden Lørdag 12. mai 

Adam Douglas har kanskje skapt seg et navn gjennom lørdagsunderholdningen på NRK1 – i et program hvor artistene tvinges inn i sjangre de ikke nødvendigvis har verken talent eller interesse for – men egentlig representerer han tradisjonelle singer–songwriter-verdier: egenskrevne låter, skikkelig musikalsk håndverk og en klar forståelse av at man helst skal møte sitt publikum ansikt til ansikt. 

I dette ligger det at ingen noen gang kommer til å kalle Adam Douglas en spennende artist. 
Men det den Oklahoma-fødte, Hadeland-bosatte 37-åringen mangler i originalitet, tar han grundig igjen i stilsikkerhet, profesjonalitet og sjarm. 

I Kilden stiller han med signaturbrillene, signaturhatten og Fender Stratocaster – noe annet skulle vel tatt seg ut – samt et fire mann og én kor- og tamburindame-sterkt band. 

Repertoaret består av materiale fra det tre år gamle debutalbumet "I May Never Learn", nyskrevne låter fra oppfølgeren som skal komme til høsten og et utvalg covers som sier det meste om hvilket musikalsk landskap Douglas føler seg mest hjemme i: 
Van Morrisons "Crazy Love", Vince Gills "I Can't Do This", Roy Orbisons "You Got It" og Joe Cockers "Space Captain". 

Av hans egne er det soulballaden "Swept Away" – hvor vår mann både får anledning til å demonstrere sin fine falsett, et godt håndlag med sliden og utmerket humoristisk timing – som gjør sterkest inntrykk. 
Forsøket på oppjaget, Bernhoft-aktig funk i "Wanted You to Know" føles mer anstrengt, men viser seg å først og fremst være et springbrett for en runde inspirerte piano- og gitarsoli. 

Hele veien fremstår Adam Douglas genuint takknemlig for at vi har kommet for å høre på ham. 
"Takk for at dere er så snille med oss," sier han flere ganger på akkurat passe gebrokkent norsk-amerikansk. 

Og når han runder av med å synge livskiten ut av soulstandarden "A Change Is Gonna Come", føles det overhodet ikke som noe tap å ha gått glipp av kveldens musikkonkurranse på tv. 
