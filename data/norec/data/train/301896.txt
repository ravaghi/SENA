Gufs fra nu metal-fortiden
Husker du kristenrockerne P.O.D.? 

ALBUM: 
San Diego-kvartetten P.O.D. eller Payable on Death var en gang en av frontkjemperne innen den nye alternative metalen som vokste frem på slutten av 90-tallet. 

Med singlene «Alive» og «Youth of the Nation» ble kristenrockerne kjapt en het potet verden over. 
Det var den gangen. 
I dag føles deres fusjon av reaggae, hard funk og stadion metal betraktelig mer dvask og morken i kantene. 
Med noen hederlige unntak, må det sies. 

Når de lener seg mer mot det siste og skriver hjerneklisterrefrenger som i «Lost in Forever», er P.O.D. et melodiøst og relativt fornøyelig selskap. 

Ellers veksler de mellom å høres ut som — skrekk og gru - Crazytown i sine verste øyeblikk, og noe som kan minne om Rage Against the Machine i de mer heldige stundene. 

Sett under et, er «Murdered Love» en idéfattig og utdatert plate som gjør lite av seg for finne sin rettmessige plassering i en 2012-platesamling. 
