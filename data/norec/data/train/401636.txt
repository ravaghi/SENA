«Den skyldige» er en tour de force av et kammerspill
En mann, en telefon og en kvinne i nød. 
Slikt blir det spenning av. 

I Locke (2013) får Tom Hardy en telefonsamtale som gjør at livet tar en uventet vending. 
Han setter seg i bilen, og resten foregår i bilen. 
Den danske filmen Den skyldige er bygd over samme lest. 

En politimann sitter på alarmsentralen for nødnummeret 112 og får en telefon fra en livredd kvinne. 
Hele handlingen foregår inne i et rom, og det er langt fra kjedelig. 

En stemme på telefonen 

Den skyldige er et tett kammerspill hvor skuespiller Jakob Cedergren ikke har mye annet å spille på – og mot – enn stemmer på telefonen. 
Idet rulleteksten starter, føler du at du kjenner politibetjent Asger Holm fra innsiden og ut. 
I løpet av de dramatiske hendelsene blir vi eksponert for alle hans styrker og svakheter. 

Skal det fungere, krever det for det første en dyktig skuespiller, for det andre en god historie og for det tredje noen overraskende vendinger underveis. 
Den skyldige scorer på alle felt. 

Rommet hvor Asger sitter og mottar telefoner fra mennesker i større eller mindre nød, er i starten opplyst, men i løpet av filmen blir stemningen mer og mer klaustrofobisk og trykkende. 
Du får følt på det å være maktesløs. 

Følelsen av maktesløshet 

Det går mot slutten av skiftet, og allerede fra starten får du hint om at Asger sitter på alarmsentralen som en straff. 
Han er lei, og samtalen fra en horekunde som er blitt frastjålet penger, tøyer tålmodigheten hans. 

Så ringer telefonen, og en kvinnestemme hvisker at hun trenger hjelp. 
Hun er kidnappet. 
Hun sier hun er i en bil, men hun vet ikke hvor. 
Asger blir berørt av stemmen. 
Han vil gjøre mer. 
Hva kan han gjøre der han sitter fanget i et rom med en telefon og en datamaskin som eneste hjelpemiddel? 

Han mangler oversikt, jobber i blinde og aner ikke konsekvensene av de handlingene han utfører. 

Egne bilder 

Selv om du følger bare én person, er handlingen som utspiller seg, en fullverdig krimgåte. 
Forskjellen er at bildene av det som foregår utenfor rommet, er det du selv som skaper. 
Du må bruke fantasien. 
Den eneste hjelpen du får, er bakgrunnslyder og telefonstemmer. 
Kanskje er dine egne bilder like skremmende som dem filmen kunne ha vist deg? 

I løpet av filmen føler du deg like hjelpeløs og impotent som Asger. 
Den skyldige er en intens, original og nervepirrende spenningsfilm. 
