Film:Kamerater i krig 

Petter Næss har laget en krigsfilm fri for slagscener, bomber og granater - men hans kammerspill i den norske fjellheimen unngår ikke å slå gnister av den grunn. 

Tre tyskere og to engelskmenn skyter hverandre ned over Grotli like etter krigsutbruddet - og snart søker alle ly i den samme slitne jegerhytta på snaufjellet. 
Ingen av dem er spesielt fortrolig med norske kuldegrader og storm, men sammen må de legge prestisje og fordommer til side for å overleve. 

Handlingen foregår stort sett inne i den vesle hytta, og det hviler et svært ansvar på det internasjonale ensemblet. 
«Into the White» er en skuespillerfilm, og castingen er heldigvis perfekt. 
Riktig mann er valgt til hver og en i hytta - og alle gis rom til å briljere. 
Spesielt imponerer Florian Lukas (løytnant Schopis) hvis ansikt viser sårbarhet bak den ranke masken, og Rupert Grint som får vist frem komiregisteret sitt med sin kjepphøye Liverpool-jypling. 

Norske Hoff gjør seg heller ikke bort (på tysk!), og klarer å skjule at karakteren han spiller er den som ligger tettest opp mot klisjeen om en tysk soldat fra andre verdenskrig. 
Gjennom smått absurde, fint timede «husholdningsutfordringer» utvikler historien seg nesten til en «buddy»-film etter de førte uforsonlige møtene. 
Men Næss strammer inn lenge før det blir ren buskis. 
Det er tross alt andre verdenskrig dette her! 

Filmskaperne har tatt seg store kunstneriske friheter fra de faktiske hendelsene filmen bygger på - likevel er ikke spenningspotensialet helt tatt ut. 

Den ganske tradisjonelle historien griper og biter ikke veldig. 
Det hviler noe snilt, flinkt og velmenende over «Into the White», og litt klaustrofobisk blir det inne på hytta - til tross for glitrende skuespillerprestasjoner. 
Men altså, ideen om å lage en film om det som knytter mennesker sammen - selv i krig - er edel, og filmen er håndverksmessig bunnsolid gjennomført. 

ØYSTEIN DAVID JOHANSEN 
