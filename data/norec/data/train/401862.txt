I Libanons Oscar-kandidat «Kapernaum» anklager barnet storsamfunnet
En fattiggutt i Beirut anklager foreldrene for forsømmelse, men anklagen vokser til noe mye større i denne libanesiske Oscar-kandidaten. 

Om vi skal støtte oss på Matteus-evangeliet – og det gjør jo mange i julehøytiden – så var Kapernaum navnet på byen i Galilea som Jesus dømte til evig fortapelse fordi innbyggerne ikke trodde på ham som frelseren. 

I Nadine Labakis film med samme tittel er det Beirut som har fått den tvilsomme æren å være åsted for en ny lidelseshistorie som den hardt prøvede byen må stå ansvarlig for. 

Anklageren denne gangen er en 12-årig fattiggutt som en dag blir rikskjendis fordi han saksøker foreldrene for forsømmelse. 
Han mener de må fratas retten til å få flere barn. 
Gjennom Zains historie, som formidles gjennom vitnesbyrd i rettssalen og tilbakeblikk på et nådeløst samfunn, vokser anklagen til noe større og omfatter til slutt ikke bare Libanons hjerteløse behandling av sine millioner av fattige og flyktninger, men også vår egen likegyldighet. 

Gaterealismen blåser liv i filmen 

Dette utgangspunktet for filmen er konstruert, og det føles sånn så lenge vi oppholder oss i rettssalen. 
Det er bare få måneder siden vi sist hadde et libanesisk rettssalsdrama på norske kinoer, Fornærmelsen, og kanskje er dette en populær lokal ramme for å ha en offentlig samtale om samfunnsproblemer, hva vet jeg. 
Heldigvis er det ikke mye av filmen som utspiller seg inne i rettssalen. 

Med en gang vi begir oss ut i Beiruts skitne og yrende gater, så begynner filmen å puste av rått og uforfalsket liv. 
Det er en så slående kontrast mellom rettssalsdramaet og gaterealismen at det i seg selv må være et poeng fra filmskapernes side: det formelle idealet på ene siden, virkeligheten på den andre. 

Et funn i hovedrollen 

De fleste av skuespillerne vi møter, har aldri stått foran et kamera før, inkludert Zain Al Rafeea i hovedrollen. 
Men denne mangelen på rutinert spill er noe regissør Labaki suverent vender til filmens fordel. 
Kameraet er ofte håndholdt, det filmes i virkelige leirer og fattigkvarterer i Beirut, og byens myldrende liv gir mye tilbake. 

Zain er et funn som skuespiller, men han er ikke en rollefigur som avdekker nye sider av seg selv. 
Han gjennomgår ingen avgjørende transformasjon. 
Likevel oppfattet jeg ham ikke som statisk. 
Han har et ansikt vi kan fortape oss i. 
Det er interessant å se på fra alle vinkler. 
Hans trassige og tapre fasade er både en protest mot den urettferdigheten som rammer ham, og et speil til de skjebnene han møter på sin vei. 

Humor i elendigheten 

Tidlig i filmen, idet hans 11-årige søster giftes bort til en mann i nabolaget, velger Zain å rømme og søker tilflukt hos en etiopisk flyktning i et av byens mange provisoriske skur. 

I filmens neste halvtime blir denne kvinnen helt uventet filmens nye hovedperson, og hennes desperate skjebne som papirløs gjør at Zain blir skjøvet i bakgrunnen. 
Det er et farlig grep å la oss miste hovedpersonen av syne på den måten, men Labaki makter akkurat i tide å gjenforene de to fortellingene. 
Hun er blitt så dreven nå at hun kan ta slike sjanser uten at det rokker ved balansen. 

Og midt i tragedien får hun også frem små øyeblikk av humor: 
Det er noe befriende, også for oss, å oppleve at Zain banner og sverter midt i all elendighet, som når han må skifte bleie på den etiopiske kvinnens sønn. 

Det er mulig Zain dømmer Beirut til evig fortapelse, men han evner også å se humoren i sin misere. 
