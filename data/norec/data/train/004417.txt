Dracula Untold
Lider av akutt blodmangel. 

Dracula Untold høres ut som en vitsetittel, og filmen er dessverre like dårlig. 

Ideen om å fortelle den kjente vampyrens forhistorie er for så vidt god, men ødelegges av en avsindig pompøsitet og overdreven bruk av digitale effekter. 

Dessuten er den dessverre tilpasset den amerikanske aldersgrensa PG-13, som er døden for en film som skriker etter å få være fullblods vampyraction. 

Lar seg bite av vampyr 

Prins Vlad (Luke Evans) trues av den tyrkiske hærføreren Mehmed (Dominic Cooper). 

For å redde sitt folk i Transylvania fra en forestående invasjon, lar han seg bite av en vampyr (Charles Dance) for å få midlertidige krefter til å forsvare seg og sine. 

Men prisen er høy. 
Kreftene varer i tre dager, men dersom han drikker blod, vil vampyrforbannelsen vare til evig tid. 

Filmen inneholder storslagne slagscener, imponerende tablåer og en svært agressiv lydmiks. 
Førstegangsregissør Gary Shore pøser på med velkjente sjangergrep, men med en alt for stor følelse av gjentagelser. 

Dette har vi sett nok av fra før, og Dracula Untold makter ikke tilføre noe nytt. 

Når klimakset bryter løs, gir det verken frysninger på rygg eller hakeslepp, bare en resignert likegyldighet over mangelen på nytenkning. 

Fremstår som en kopi 

Filmen er åpenbart ment å tiltrekke Game Of Thrones-fansen. 

Luke Evans spiller Vlad som om han var Jon Snow, Sarah Gadon spiller kona Mirena som en kloning av Khaleesi Daenerys Targaryen, bare uten antydninger til bein i nesa, mens deres sønn spilles av Art Parkinson, mest kjent som Rickon Stark fra samme serie. 

Charles Dance er også godt kjent fra rollen som Tywin Lannister. 
Til og med filmmusikken er laget av Game Of Thrones-komponisten Ramin Djawadi. 
Ting som dette gjør at filmen mangler egen identitet, og fremstår som en kopi av bedre saker. 

Dracula Untold kunne vært bedre om Gary Shore hadde fått lov til å skru opp skrekknivået mange hakk, samt om de mange datakomponerte sekvensene hadde en litt mer virkelighetsnær tilnærming. 

Dessverre sitter vi igjen med en blass vampyrfilm som begår sjangerens aller største synd. 
Den lider av akutt blodmangel. 
