På Pstereo:Et skuffende Kraftwerk på norgesbesøk 

Selv legender mister kraften når omgivelsene ikke spiller på lag. 

På papiret var det en av festivalsommerens definitivt sterkeste bookinger. 
Kraftwerk, det tyske digitalorkesteret som offisielt regnes som tidenes nest mest innflytelsesrike band etter The Beatles, på den middels store Pstereo-festivalen i Trondheim. 
Med sitt jevnt over bejublede 3D-show. 

Dessverre ble totalopplevelsen av konserten en overraskende nedtur. 

3D-briller som regner bort 

Etter en sommer som uke etter uke etter uke har budt på hete dager og stekende sol, var det selvfølgelig ingen sensasjon at det kunne bøtte ned med regn i Trondheim. 
Regn er da heller ikke til hinder for gode opplevelser på festival, tvert imot. 

Verre var det at de nokså primitive 3D-brillene man fikk utdelt for å få fullt utbytte av dagens utgave av Kraftwerk, ikke tålte noen timer med øsende regn. 
Tro meg, jeg har sett dette 3D-showet flere ganger før, og vet at det er utrolig kult i all sin gammelteknologiske sjarm. 
Men, selv korrekt plassert midt foran scenen denne torsdagskvelden på Pstereo, forsvant alt dette. 

Rett og slett fordi 3D-brillene i papp først ble umulige å se gjennom, så gikk de helt i oppløsning i regnet. 
Sjarmen var borte, og det påvirket opplevelsen mer enn man kunne tenke seg. 

Musikk som dannet skole 

For det var selvfølgelig ingenting feil med musikken som ble fremført av de fire kostymekledde herrene bak sine elektroniske maskiner der oppe på scenen. 
Fra «Computer Love» via «Trans Europe Express» til «Autobahn», «The Model» og «Tour de France», var kvelden en hitbasert gjennomgang av en låtkatalog av historisk størrelse. 

Ting som for det meste ble skapt tilbake på 1970-tallet, og som dannet skole for all senere musikk innen sjangere som elektronika, house, techno og hiphop. 
Musikk som ingen hadde hørt maken til, før den kom sivende ut av gjengens Kling Klang-studio i Düsseldorf i Tyskland. 

Likevel kreves det noe ekstra for å få denne klassiske musikken til å resonnere i konsertsammenheng i 2018, flere tiår etter at den på ikonisk vis ble laget. 
Det var dimensjonen som ikke slo inn på Pstereo-festivalen torsdag. 

Om det var været, musikken eller totalopplevelsen som fikk folk til å forlate området, vites ikke. 
Musikken var, som sagt, klassisk nok. 
Men det ble etter hvert overraskende tomt rundt på Pstereo-området. 
Hvorfor? 

Bør nytes i lukkede fora 

Svaret slo meg først noen timer etter at den litt vonde skuffelsen hadde lagt seg. 
Og det kom av utviklingen som Kraftwerk og eneste gjenværende originalmedlem Ralf Hütter selv har initiert de siste årene. 

For Hütter har, med stort sett solid hell, forflyttet musikken sin fra de åpne arenaene til mer lukkede rom. 
Som for eksempel i Operaen i Oslo, der bandet gjennomførte en åtte konserter lang triumfferd for to år siden. 
Der kunne man som fan dyrke sin musikalske nostalgi, uten noen som helst ytre påvirkning. 
Med 3D-briller som holdt stand. 

Å flytte hele dette prosjektet utendørs igjen, og da i tillegg i øsende trønderregn, fungerte rett og slett ikke. 
Kraftwerks musikk er de siste årene for alvor institusjonalisert og bør nytes i lukkede fora, ikke på festival. 

Konserten i regnet i Trondheim ble en tydelig påminnelse om hvorfor. 
