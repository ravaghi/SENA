Mitsubishi Outlander:Ladbar avgiftsvinner 

Fra nyttår blir Mitsubishi Outlander PHEV over 40.000 kr billigere. 
Sånt lukter det braksalg av. 

Mitsubishi Outlander er en populær modell i Norge. 
Den kan imidlertid fort eksplodere i popularitet, for fra nyttår blir den ene versjonen en skikkelig prisvinner, takket være avgiftsomleggingen fra nyttår. 

Vi snakker om en prislapp med 40.000 kroner i avslag i forhold til årets pris! 
For å finne ut mer prøvekjørte vi to versjoner av Outlander, den vanlige versjonen og den ladbare hybridversjonen. 

Mitsubishi Outlander er en røslig SUV. 
Den er 4,66 meter lang, 1,80 meter bred og 1,68 meter høy. 
Akselavstanden er 2,67 meter, og i kategorien folke-SUV'er her i Norge er Outlander blant de aller største. 

Oversiktlig og romslig 

Det betyr ikke at bilen føles stor på veien. 
Tvert imot. 
Med sitt kantete design er den lett å plassere, man sitter høyt er særdeles oversiktlig fra førerplass. 

Så bilens mål er egentlig bare et pluss. 
Det betyr også at man har god plass i baksetet, og god plass i bagasjerommet, (477 liter med baksetene oppe, 1.741 liter med baksetene nedslått). 

Her får jeg lurt med meg golfbagen og trallen, uten å slå ned baksetet på det som viser seg å være den siste golfrunden for sesongen. 

Som terrengbil har Outlander lite å stille opp med mot storebror Pajero, men sistnevnte er også helt i toppklassen hva gjelder terrengegenskaper. 

Outlander har absolutt ingenting å skjemmes over når det gjelder kjøring på dårlig vei, og selv om vi ikke har testet det direkte, tror vi den ville banket konkurrenter som f.eks Mazda CX-5 og Honda CR-V, når det gjelder å komme seg lengst mulig opp en virkelig dårlig hyttevei. 

Outlander kan låse midtdiffen, og med et kjempelavt førstegir som trekker virkelig langt, får du i prinsippet nesten et lavgir. 
Bakkeklaringen på 19 centimeter er også bra. 

Er diesel et alternativ? 

De fleste potensielle kunder vil nok vurdere 2,2-liters dieselversjonen på 150 hk idet de ankommer Mitsubishis salgslokaler. 
Det er en behagelig kombinasjon. 

Common-Rail dieselen med turbo trekker godt og seigt, og med sine 360 Nm fra 1.500 til 2.750 omdreininger kan den trekke en tilhengervekt på 2.000 kilo. 

Det behagelige inntrykket bekreftes av gode og komfortable seter, en mykt satt opp fjæring, god oversikt og lite støy fra både dekk, vind og motor. 

Toppversjon med mye utstyr 

For Instyle+ utgaven med automatgir som testbilen er utstyrt med, betaler du 444.500 kroner. 
Det er toppversjonen som de fleste velger, og da får du skinnseter, sju seter og alt av det andre utstyret som de billigere modellene har. 

Dette inkluderer blant annet: 
Xenon-lysAdaptiv fartsholderFilskiftevarslerDAB+ radioBluetooth7-tommers monitor og ryggekameraRegnsensorNavigasjonssystemRockford Fosgate premium lydanlegg (inkludert 9 høyttalere) 

Kort fortalt får du veldig mye til en hyggelig pris. 
For versjoner med diesel og automatgir kan man i Instyle+ nivået velge fem seter hvis man helst vil ha det. 

Bilen jeg lånte hadde i tillegg Sport pedalsett, dørterskellister, beskyttelsesplate bak og bagasjeromsboks, ferdig montert for 15.214 kroner. 
Dette bringer totalsummen til 459.714 kroner. 

Jeg vil påstå at det er vanskelig å gjøre noe stort bedre SUV-kjøp i Norge til under en halv million kroner enn dette. 
Med et lite unntak som vi kommer til snart... 

Outlander PHEV ladbar hybrid 

For mens du er hos Mitsubishi-forhandleren bør du ta en titt på den ladbare hybrid-versjonen av Outlander. 
En versjon som med siste statsbudsjett har blitt en avgiftsvinner. 

Den går nemlig ned med 34.000 kroner fra nyttår! 

- Vi er tilfreds med at regjeringen ytterligere styrker stimuleringen av miljøvennlige biler. 
I og med at vår Outlander Plug In Hybrid da får en beregnet avgift på kun 12.597 takket være lettelser i vektavgiftskomponenten, forteller en fornøyd Vegard Werner, produktsjef for Mitsubishi i Norge. 

I tillegg kommer også justeringer i CO2-satsene for biler med utslipp under 105 g/km, slik at den totale nedgangen i avgift for Outlander Plug In Hybrid blir 34.401 kroner. 
Outlander PHV blir derfor en avgiftsvinner i 2015. 

- Vi har kontrakter på mer enn 1.600 biler allerede, og mener at det er godt potensial for å øke dette tallet i 2015, avslutter Werner. 

Outlander PHEV kjennetegnes fra vanlig Outlander gjennom en annerledes grill med kromspiler, LED-lys bak og PHEV logoer. 

Teknisk imponerende 

PHEV står for Plug-in Hybrid Electric Vehicle. 
Bilen har en 2-liters bensinmotor på 121 hk. 
Den driver en generator som gir strøm til batteripakken, som igjen forsyner to elmotorer med strøm. 
Til sammen gir det 202 hk, noe som er nok til at 0-100 går unna på 11 sekunder blank. 

Den oppmerksomme leser har kanskje skjønt tegningen, Outlander PHEV er nemlig verdens første 4WD SUV som genererer strøm ved hjelp av sin egen motor. 

Her ligger den store forskjellen i forhold til andre ladbare hybrider som for eksempel Toyota Prius (som jo selvsagt ikke er en direkte konkurrent til Outlander, men den er den mest kjente ladbare hybriden for folk flest). 

For når batteriet på en vanlig ladbar hybrid er tomt, må den bruke bensinmotoren resten av turen. 
I Outlander PHEV kan bilen fortsette turen som elbil etter at batteriet er tomt, ved at bensinmotoren produserer strøm til batteriet. 

Kort og enkelt forklart: 
En vanlig ladbar hybrid kan ikke lade opp batteriet sitt uten et ladepunkt. 
Outlander PHEV trenger ikke lading ved et ladepunkt, fordi bensinmotoren kan produsere strøm selv til batteriet. 

Dette gjør Outlander PHEV unik i sitt segment, uten at teknologien er ny. 
Bilen som skulle redde GM i sin tid, Chevrolet Volt opererer etter det samme prinsippet, selv om det er noen tekniske forskjeller på systemene fra Chevrolet og Mitsubishi. 

Ingen forskjell 

Bak rattet merker man ikke mye til at man kjører en ladbar hybrid. 
Det er bare å trykke inn startknappen og kjøre av gårde. 
Det er ingen mekanisk forbindelse mellom bensinmotoren og bakhjulene, i stedet har man en elmotor som driver hver sin aksel. 

Ved vanlig kjøring er det forreste aksel som gjør jobben, men hvis man trår på våkner den bakre elmotoren opp og gjør at bilen får firehjulstrekk. 

Dette kan selvsagt låses ved å trykke på en knapp hvis man så ønsker. 
Batteripakken er litium-ion pakket i moduler på vanlig vis, som er plassert under gulvet i bilen. 

De nye funksjonene 

Ved girspaken står det to knapper merket Charge og Save. 
Førstnevnte aktiverer bensinmotoren for å lade batteripakken, mens sistnevnte er for deg som vil imponere med å ha litt strøm igjen når du kommer cruisende hjem til gaten din, ved å kjøre kun på bensinmotor slik at du har litt strøm igjen. 

Hendlene bak rattet har en interessant funksjon. 

Her velger du nemlig nivå for regenerering i seks trinn. 
Spakene går fra 1 til 6, og i det roligste modus merker du ingenting når du går av gassen. 
Men går du den andre veien med spakene blir motorbremsen veldig kraftig (lik opplevelsen i en Tesla eller BMW i3). 

Slik går driften 

På informasjonsskjermen kan man følge med hvordan energiflyten endrer seg etter behov, gjennom elbil, seriehybrid og parallell hybrid. 

Det høres kanskje komplisert ut, men seriehybrid betyr at bilen drives fram av de to elmotorene, mens bensinmotoren er generator og lader batteripakken, og hjelper til ved behov. 

Parallell hybrid vil si at det er bensinmotoren som hovedsakelig driver bilen, med hjelp av elmotorene ved behov. 
Elbil vil si ren elektrisk drift, men i motsetning til hos Toyota kan man ikke fremtvinge det ved en egen knapp. 
Toppfart som ren elbil er 120 km/t, mens vanlig toppfart er 170 km/t. 

Lading og forbruk 

I likhet med andre hybrider er det også her en elektronisk styrt trinnløs girkasse. 
Som vanlig praksis er, fungerer det fint til vanlig kjøring, men ved fullt gasspådrag for eksempel opp en bakke, får man den karakteristiske hviningen som slike girkasser dessverre har. 

Jeg brukte en helt vanlig veggkontakt for å lade bilen, og det tok fem og en halv time på vanlig 10a kurs. 

Bruker du hurtiglading blir batteriet 80 prosent fullt på en halvtime. 

Litt vel optimistisk 

Når det gjelder forbruk kan man få helt ulike tall etter hvilket kjøremønster man har. 
Det oppgitte blandede forbruket er 0,19 l/mil, noe de fleste skjønner blir rimelig urealistisk. 
Jeg kjørte en fem mil lang pendlevei inn til hovedstaden, og da står jeg med 0,40 l/mil i forbruk. 

Men hadde jeg stoppet etter tre mil ville det ikke vært noe forbruk, fordi jeg kjørte bilen rundt tre mil på ren strøm da den var fulladet. 

Her hører det med til historien at kolleger med bedre sparemønster enn meg har klart nærmere fem mil på ren strøm. 
Etter 3,5 mil kom jeg fram til et forbruk på 0,21 l/mil, noe som er ganske det samme som Mitsubishi oppgir. 

Etter en lengre tur ble imidlertid forbruket 0,62 l/mil, så forbruket vil totalt avhenge av hvor langt du kjører. 
Men for de fleste vil dette bli hyggelige tall. 

Mange har rundt 3-4 mil til jobben, og kan dermed regne med et forbruk på rundt 0,20-0,25 l/mil hvis de kjører pent. 

Kan trekke tilhenger 

Adaptiv Cruisecontrol holder farten og avstanden til bilen foran på ypperlig vis, mens filskiftevarsleren er i overkant ivrig. 

I likhet med vanlig Outlander er bilen mykt satt opp, noe som er et pluss ved lengre turer. 

Det betyr også at den fint takler dårlig underlag og hullete veibaner. 
Men det betyr også at den ikke besitter dynamiske kvaliteter av den typen BMW er kjent for. 

I bagasjerommet er det imidlertid en forskjell i forhold til vanlig Outlander. 
Det er nemlig bittelitt mindre på hybrid-versjonen (463 mot 477 liter), og PHEV kan ikke leveres som sjuseter, bare som femseter. 

Et solid plusspoeng med PHEV er at den faktisk kan trekke tilhenger, noe hybrid-biler ofte sliter med. 
Hengervekten er 1.500 kilo, og det er imponerende. 

Gode argumenter for kjøp 

Det er dermed gode argumenter for å kjøpe PHEV-versjonen av Outlander hvis du skal handle. 
I likhet med vanlig Outlander tilbyr den veldig mye utstyr for en hyggelig pris, men med enda bedre ytelser. 

Og aller best: 
I det nye forslaget til statsbudsjett kommer de store og tunge ladbare hybridene ekstremt godt ut. 

Dette fordi vektkomponenten i engangsavgiften får et fradrag på 26 prosent (mot 15 prosent i dag). 

Outlander PHEV kommer i to utstyrsnivåer: 
Intense og Instyle+. 
Førstnevnte har utstyr som skinntrukket multifunksjonsratt, adaptaiv Cruise Control, 18-toms felger, elektrisk åpning av bakluke, to-sone automatisk klimaanlegg, regnsensor, ryggekamera, nødbremseassistent, keyless, Dab+ Radio, 6,1-tommers skjerm med ryggekamera, xenon hovedlys, takrails, frontkollisjonsassistent og filskiftevarsler. 
Det betyr at du i grunnen har det du trenger. 

Instyle+ gir deg i tillegg 7-toms skjerm, Rockford Fosgate lydanlegg med ni høyttalere, Mitsubishi multikommunikasjonssystem og skinnseter. 

I dag koster Intense 434.900 kroner, mens Instyle+ er 459.900 kroner. 
Fra nyttår får altså bilen 34.000 kroner mindre i avgifter, som gjør at Instyle+ vil koste 425.000 kroner. 

På Intense-utgaven leker Mitsubishi gavmild nyttårsnisse, og senker prisen med over 40.000 kroner. 
Noe som gjør at Outlander PHEV Intense starter på 399.900 kroner! 
Det må sies å være litt av en gavepakke på SUV-markedet, og gjør Outlander PHEV til det hyggeligste priskuppet du kan gjøre i 2015. 

Rådet er derfor: 
Ikke kjøp deg en Oulander PHV før etter nyttår. 
