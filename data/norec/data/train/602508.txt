Varmt om sykdom og romantikk
Selv den minst romantisk anlagte kan bli varm om hjertet av "The Big Sick". 

DRAMA/KOMEDIE 

"The Big Sick" 

USA 2017 

Regi: 
Michael Showalter 

Manus: Emily V. Gordon Kumail Nanjiani 

Skuespillere: Kumail Nanjiani, Zoe Kazan, Ray Romano, Holly Hunter, Aidy Bryant, Kurt Braunohler 

Aldersgrense: 
Tillatt for alle 

Komikeren Kumail (Kumail Nanjiani) har havnet i en skikkelig skvis. 
Samtidig som kjæresten Emily (Zoe Kazan) – som strengt tatt nettopp har gjort det slutt – helt uventet havner i koma, gjør foreldrene hans sitt ytterste for å spleise ham med jenter fra hjemlandet Pakistan. 
I verste fall risikerer Kumail både å miste Emily og å bli utstøtt av familien. 
Og jammen dukker ikke også moren (Holly Hunter) og faren (Ray Romano) til Emily opp. 

På nesten mirakuløst vis klarer "The Big Sick" å styre unna alle de nærliggende romantiske filmklisjeene. 
Noe ligger i den finslepne, naturlige dialogen. 
Noe ligger i det befriende uhysteriske tempoet. 
Men det meste ligger i de mange fine typene – som ikke bare omfatter hovedrollene, men også de mer eller mindre mislykkede komikerspirene og de håpefulle pakistanerne som har det med å dukke opp uinvitert til middag – gitt liv av et knippe skuespillere med kledelig lave skuldre. 

Kan hende burde filmen ha vært en liten halvtime kortere. 
Men det er ikke enkelt å avgjøre hva som i så fall skulle kuttes. 
Dessuten er dette selskapet så godt at man egentlig bare vil at det skal vare. 
