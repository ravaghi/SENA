Grovt overvurdert
Genierklærte Japandroids er late låtskrivere. 

ALBUM: 
Japandroids består av to kanadiske menn, en på trommer og en på gitar (begge synger), som spiller garasjerock av den sleivete, intense, enkle og fuzzbefengte sorten. 

Tekstene er nesten påtatt banale, som om gutta er oppslukt av tanken om at livet skal være så enkelt og utvetydig som det vitterlig ikke er. 
Denne pisspreikfrie, men likevel romantiske rett-på-sak-holdningen hadde vært atskillig mer innsmigrende dersom den ikke hadde blottlagt en del fordømt lat låtskriving, som når de i tre av de fem første sangene gjentar den samme manisk oppramsende vokalmelodilinja, bare med omgjort tekst, eller når ryggraden til den avsluttende dronen «I Quit Girls» ganske enkelt er åpningsriffet til Arcade Fire's «Wake Up» med vrengen skrudd opp til elleve. 

Et par treffere er her, for eksempel «Rockers East Vancouver», men hvorfor et nærmest samlet internasjonalt anmelderkorps har hyllet denne skiva som noe genialt er temmelig uklart. 
