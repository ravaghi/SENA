Ytelse, karakterer og konklusjon
Celeron-prosessorene er ikke veldig mye svakere enn sine Pentium 4-brødre. 
Det viser våre ytelsestester. 

Det sitter altså en prosessor som egentlig var tiltenkt stasjonære PCer, i Amilo EL6800. 
Det behøver ikke å være noen ulempe. 
Du kan lese mer om forskjellene på desktop- og mobile-prosessorer i denne artikkelen. 

LES OGSÅ: 

Ytelsesmessig tilsvarer våre testresultater en Pentium 4-prosessor på 1,7-1,8 GHz, eller AMD Athlon XP1800+. 
I praksis nok i bøtter og spann til vanlige kontoroppgaver, film, musikk og surfing på nettet. 

Den integrerte grafikkløsningen fra SIS er derimot ikke noe å skryte av når det gjelder 3D-ytelse. 
Hvis spilling står på agendaen din, bør du derfor se andre veier. 
Og da mener jeg ikke kabal og minesveiper! 

Viften er ganske aggressiv på full prosessorstyrke, og i likhet med de andre Amilo-PCene vi har testet, støyer den en del. 
På et kontor betyr det ingenting, men på en lesesal eller i stua mens de andre i familien ser på TVen eller leser en bok, kan det fort bli sjenerende. 
Da kan det være smart å koble ut "turboen", og dermed samtidig halvere vifteintensiteten. 

Vi målte batterilevetiden på full prosessorstyrke, og da holdt det ut i 2 timer og 11 minutter. 
Det er ikke veldig imponerende, men du kan kanskje hale ut noen ekstra minutter ved å koble ut turbo-modusen. 

For flere detaljer omkring ytelse og maskinvareløsninger, klikk Tekniske data i oppsummeringsboksen. 

Konklusjon 

Det mest positive ved denne PCen er at den er kompakt, lett og bra med utstyr til en meget fin pris. 
Disse faktorene er viktige for mange. 
Den smarte turbo-knappen ble vi også fascinert av. 
Dessuten får du både en fin programpakke og en PC med lang garanti. 

På den negative siden trekker vi frem noe viftestøy, svak 3D-ytelse og moderat batterilevetid, samt keitete plassering av tilkoblinger. 

Det begynner å bli et bra utvalg av maskiner i denne prisklassen nå, og summa summarum havner Amilo EL6800 ut omtrent midt på treet. 
