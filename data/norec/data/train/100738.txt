Slagsau
Regi: 
Jonathan King. 
New Zealand. 
Aldersgrense: 15 år. 

Et godt knippe monsterklisjeer iført saueskinn. 

MED: Nathan Meister, Danielle Mason, Peter Feeney, Tammy Davis, Oliver Driver, Glenis Levestam, Tandi Wright. 

HANDLER OM: 
Henry er sterkt traumatisert etter en barndomsopplevelse, og har flyttet fra sauefarmen han har arvet sammen med sin bror Peter. 

Hans redsel for sauer er stor. 

Derfor er det en stri tørn å vende tilbake for å avslutte salget av farmen. 
Broren er en hardcore businessmann, og leder grusomme genetiske forsøk på sauer. 
En dag bryter noen sterkt karikerte dyrevernere seg inn på farmen for å frigjøre sauene. 
Der ifra går det slag i slag ... 

DOM: 
Dette er en film som omgår normale kvalitetskrav; det er tøv for tøvets skyld og absolutt intet mer. 

Den vil utvilsomt glede den som liker å utsettes for ravende tullball, man må bare ha toleranse for at filmen i bunn og grunn består av at en og samme vits blir fortalt om og om igjen. 
Med litt variasjon: 
Se søte sauer se truende ut og bite folk i hodet. 

Men filmen er laget med slik entusiasme over sitt ene poeng, at den klarer å holde koken helt til enden, og blir aldri kjedelig. 

«Lord of the Rings»-effektmakerne WETA bidrar med en masse slimete, grusomme og skrullete effekter. 
