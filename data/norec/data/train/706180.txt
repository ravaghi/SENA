En oppsiktvekkende bra stemme
Svensken blander ny pop med gammel soul. 

Albin Lee Meldau: 
"About you" (Sony) 

30 år gamle Albin Lee Meldau fra Göteborg debuterte for to år siden med ep-en "Lovers" produsert av Björn Yttling. 
Den inneholdt innholdt singlen "Lou Lou", som fortsatt er med når han nå gir ut sitt første album. 

Der mikser han 50 år gammel soul med moderne pop, ikke så forferdelig langt unna det Leon Bridges driver med. 
Det er lett å forskreve seg når du står med en fot i hver leir, men Meldau får hjelp av stemmen. 
Den tar kommandoen over det meste. 

Han åpner stillferdig i "Before & after", men det går ikke så mange sekunder før stemmen markerer seg. 
"The weight is gone" og "I need your love" er pakket med studiotriks av ny dato. 
Greit nok for dem som er vokst opp med dette. 

Det er først "Til the sun comes around again" som får meg til å stoppe opp. 
En tidløs sang av det vakre slaget. 
"I beg" veksler fint mellom gammelt og nytt, og to år gamle "Lou Lou" holder fortsatt. 

Han runder av med den vakre balladen "Same boat". 

Beste spor: 
"Til the sun comes around again", "Lou Lou", "Try", "Same boat". 
