Plateanmeldelse:Arshad Maimouni - «Verdi(er)» 

Valuta for pengene. 

EP: R & B 

Den selverklærte «Grønlands store sønn» Arshad Maimouni slo upløyd mark da han debuterte med den smått politiske R & B-singelen «Definere meg» i 2013. 
Låten, som handler om å henges på «ung muslim»-knaggen, blir stadig mer relevant. 

20-åringen fulgte opp med praktfulle «Valuta, glitter og gull» og basstunge «Nabolagstjerne», som førte tankene til henholdsvis Craig David og The Weeknd. 

Med fire nye låter dyrker Maimouni seig og dunkel klubbeufori. 
Han provoserer med dobbeltmoral på «Hykleri» (og ved å nevne Breivik to ganger i én låt). 

På Pumba-gjestede «Altfor tøff» brisker han seg med autotune som estetisk grep og en R & B-strupe som er unik her til lands. 

Bestekompis Kaveh bistår med produksjonshjelp på fire av sporene, og legger hedonistiske linjer på «Lønnslipp» – en mørk DJ Mustard-aktig låt om blakke svartinger som brukte opp lønnen på byen natten før. 

Norge har hatt «R & B-håp» tidligere; Maimouni innfrir allerede. 

BESTE LÅT: 
«Valuta, glitter og gull» 
