The Kingdom
En litt smartere actionfilm 

”The Kingdom” gir seg ut for å være et politisk ladet drama om forholdet mellom USA og Saudi-Arabia. 
Men så viser det seg egentlig å være en hevnefilm! 

Noen blir snurte når de finner ut dette, men jeg mener det lages altfor få hevnefilmer, så dette er velkomment! 

Gode skuespillere, dyktig utført action og en troverdig ramme for hendelsene gjør ”The Kingdom” til en tøff og spennende actionthriller! 

Terrorangrep 

En inngjerdet bosetting med amerikanske oljearbeidere i Riyadh blir utsatt for et terrorangrep. 
FBI-agent Ronald Fleury (Jamie Foxx) og tre av hans kolleger drar til Saudi-Arabia i all hemmelighet for å finne de ansvarlige. 

Men de blir godt passet på av myndighetene, slik at de ikke får gjort særlig mye etterforskning. 
Ikke før Fleury allierer seg med oberst Al Ghazi, som har samme mål som han har. 

Myk drapsmann 

Fleury blir pinlig åpenbart presentert som myk familiemann før han enkelt forvandles til hardbarka drapsmann når fedrelandet kaller. 
Men Jamie Foxx er en flink fyr, og gjør så mye ut av rollen som jeg antar er mulig. 

Vi finner også andre flinkiser som Chris Cooper, Jennifer Garner og Jason Bateman i ”The Kingdom”, men det mest interessante bekjentskapet er Ashraf Barhom, som spiller oberst Al Ghazi. 
Han spiller veldig godt, og fremstår som et ekte menneske med tenkte tanker og kloke resonnement. 

Full krig 

Når ”The Kingdom” ca halvveis går over i actionmodus, tar regissør Peter Berg alle triksa i bruk, med stort hell. 
Det bryter ut full krig i trange gater og smug, og det blir en spennende jakt på terroristene, blodig og brutalt så det holder! 

Kanskje ikke originalt, men jeg føler adrenalinrushet komme når rakettdrevne granater fyker veggimellom. 
Og så må vi nesten pent overse at 40 muslimer aldri treffer, mens 4 amerikanere alltid gjør det… 

Rett eller galt 

Filmen tar ikke standpunkt til rett eller galt i forhold til å sende amerikanske agenter til et fremmed land for å utføre lokale myndigheters jobb. 

Det kunne selvsagt vært interessant med en film som ransaket USAs tilstedeværelse i midt-østen, men da får vi heller se ”Syriana” om igjen. 

”The Kingdom” er en actionfilm, forkledd som noe mer. 
Noen vil altså kanskje rynke på nesa, men jeg synes det holder med å være en litt smartere actionfilm! 
