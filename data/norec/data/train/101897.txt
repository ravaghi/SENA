Film:Herlig rollebytte 

Italia bytter statsminister oftere enn andre skifter skjorte - og her kommer en veldig god kandidat til! 
«Leve friheten» er en underholdende lek med italiensk topp-politikk, med utgangspunktet «hva om?». 
Enrico Oliveri sliter kapitalt som lederen for det største opposisjonspartiet tilhørende venstresiden. 
Depressiv og ute av takt med medlemmene sine bestemmer han seg rett og slett for å forsvinne. 
Han reiser til en gammel flamme i Paris, og får igjen lov til å dyrke forelskelsen og sin gamle lidenskap: 
Film. 

Partiledelsen i Roma må løse floken. 
Via tilfeldigheter og uten helt å ville det selv dukker Oliveris tvillingbror opp som en løsning: 
Han er Enricos rake motsetning som snakker «rett fra levra» gjerne med et Brecht-sitat på lur. 
En glitrende demagog uten egentlig peiling på politikk i det hele tatt. 
Hva om vi forsøker ham som leder? 
«Leve friheten» refererer elegant til Chaplins «Diktatoren», og er en perfekt kombinasjon av lettbeint komikk og politisk alvor. 
Og kanskje det mest tiltalende for en nordboer: 
Man trenger ikke noe detaljkunnskap om de indre gemakker i Roma for å bli revet med. 

ØYSTEIN DAVID JOHANSEN 
