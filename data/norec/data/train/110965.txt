Anmeldelse av «The Earth is Trembling»:Bedre enn «Venn» 

Godt ment. 
Men ikke så bra. 

Diverse artister/Gift To Japan - «The Earth Is Trembling» (daWorks) 

Det er noe eget ved veldedighetssanger. 
Hensikten er så god, målet så uangripelig at lyriske selvfølgeligheter, vugge-i-takt-koring og hemningsløst føleri med ett fremstår som akseptable midler. 

Følgelig blir det veldig sjelden stor musikk av det, bare store fakter. 

«The Earth Is Trembling» er imidlertid langt i fra det verste som har kommet ut av norske artisters behov for å «gjøre noe» med en katastrofe som dominerer nyhetsbildet. 
Den er for eksempel langt mer spiselig enn den forrige tsunamilåten, den Espen Lind- og Lene Marlin-forfattede «Venn». 

Men den er svakere enn «Sammen for livet». 

Den starter noenlunde smakfullt, som en dempet og akustisk drevet poplåt med en slags stille verdighet. 

Dette varer ikke så lenge dog. 
Kjapt går vi over i det forventede hylekoret - bokstavelig talt - hvor «every child belongs to you and me» og vi alle må «understand». 

Det suser i mål på en bølge av selvfornøyd pseudogospelsang av typen man må holde ut for at alle de bidragytende artistene skal få sin plass. 

Hvorvidt japanerne trenger dette får bli opp til dem selv å avgjøre. 

THOMAS TALSETH 
