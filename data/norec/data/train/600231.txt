Mor og barn og livet
Drama 

Canada 2014 

Regi og manus: 
Xavier Dolan 

Skuespillere: 
Anne Dorval, Suzanne Clement, Antoine Olivier Pilon, Patrick Huard, Alexandre Goyette, Michele Lituac, Viviane Pacal, Nathalie Hamel-Roy 

Musikk: 
Noia 

Aldersgrense: 
15 år 

Egnethet: 
Ungdom/voksen 

Når institusjonen han bor på ikke lenger vil ha ham, tar Diane med seg sønnen Steve hjem. 
Steve er 15, har ADHD og får noen ganger voldsomme raseriutbrudd. 
Diane er i 40-årene, litt harry og strengt tatt ikke veldig mye mer moden enn guttungen. 
Å si at de to får en turbulent hverdag sammen, er ikke å ta for hardt i. 

Det første man legger merke til er at «Mamma» ikke fyller mer enn drøyt halve kinolerretet. 
Filmen har et tilnærmet firkantet bildeformat, et som får det til å se ut som om Diane og Steve lever innestengt i en boks. 
Men når de først har en lykkelig stund, åpner bildet seg opp til deilig, befriende widescreen. 
Det gir et deilig kick å se. 

Den unge fransk-canadiske regissøren Xavier Dolan («Tom at the Farm», 2013) benytter seg fritt av ulike filmatiske grep — høy musikk, slow motion, håndholdt kamera - for å få frem de reaksjonene han er ute etter. 
Kombinert med fremragende skuespill, gjør dette «Mamma» til en sjeldent intens filmopplevelse. 
Undertegnede vet ikke stort om hvordan det er å leve med et utagerende ADHD-barn, men tror på at det kan være omtrent slik Dolan beskriver det: morsomt, skremmende og hjerteskjærende om hverandre. 

«Mamma» er en film som gjør inntrykk. 
