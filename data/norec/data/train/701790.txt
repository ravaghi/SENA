Utrolig Hennie!
Norges beste munnjobb. 
Den gjør Aksel Hennie med den danske tegnefilmen «Terkel i knipe», som ikke bør sees av barn under 24 år. 

Den data-animerte fortellingen om sjetteklassingen og mobbe-offeret Terkel og hans triste skjebner er laget med en rå, kynisksentimental ondskap mot den tunghørte voksenverdenen, men det er Hennie som gir filmen den geniale voksenlekenheten og den utrolig presise herjinga med stemmer og sjargonger. 
Terkel har for eksempel ei storrøykende mor som antakelig kommer fra E39 gjennom Kvinesdal, og den ufølsomme korreksjonsrøsten til denne dama kommer til å forfølge meg resten av livet. 
Hun er et ikon og blir skapt av 80 prosent stemme. 

«Terkel i knipe» er laget etter en dansk serie for radio, utviklet av Anders Matthesen. 
Den består av intelligent råskap og satiriske sabelhogg. 
Terkel blir mobba av Stein og Saki, og det fører til at den stakkars gutten feiger ut for feite Doris slik at hun hopper fra tredje etasje. 
Samvittigheter og normal skolefrykt blir bare småting da han må reise på overnattings-ekskursjon i skogen, der en psykopatisk morder venter på arme Terkel. 

Skikkelsene i denne filmen er så presise at det nesten gjør vondt. 
Terkels far som tilogmed leser tabloidavis i eget bryllup og svarer nei på alle spørsmål. 
De fjollete prefjortis-frøa som vil sminke den miljøbevisste vikaren fra Steinerskolen. 
Tøffe Jason med utagerende forstadsdialekt. 

Hennie gjør altså den detaljrike personlighets-karikeringa til stor lydkunst. 
Dette er overlegent det beste stykket dubbing som noensinne er laga i Norge. 
