Drømmende og vakkert
Han kaller seg Philter, men heter Magnus Gangstad Jørgensen på ordentlig. 
Han gjør det aller meste selv på dette debutalbumet som er spekket av behagelige og melodiøse lydcollager preget av mye synth og tangenter. 
Dette kunne blitt enda bedre om ikke Philter hadde brukt så mye filter i produksjonen av låtene sine. 
For ankepunktet er at det blir litt for snilt og pent i lengden. 

Musikken har et symfonisk og filmatisk preg, og det er lett å forstå at Gangstad Jørgensen har satt lyd til mange filmer og videoer, spesielt innenfor ekstremsport. 
Det melodiøse er i fokus hele veien, og inn i mellom ligner dette faktisk litt på Secret Garden. 

Stemmene til Miriam Vaga og Carina Mykjåland skaper en skjellsettende stemning på noen av sporene, ellers er dette i hovedsak instrumentalmusikk. 
Det meste er sart, rolig, vakkert og melankolsk. 
Med litt flaks kan albumet nå ut til veldig mange. 
Singelen «Revolver» er i alle fall allerede a-listet på NRK P3. 
