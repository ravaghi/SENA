Anmeldelse:De sa at rocken var død - men hadde glemt Kvelertak. 

Norsk rock leverer igjen, mener vår anmelder. 

Diskusjonen om rocken er død dukker opp med jevne mellomrom. 
Som da den britiske elektronikaen feide over verden på slutten av 1990-tallet, og rocken visstnok var ferdig for alltid. 

Så kom 2000-tallet og The Strokes, The White Stripes, The Hives og alle de andre bandene som startet med The. 
Og rocken var sjeldent frisk igjen. 

Kjedelig norsk rock 

Nå er vi tilbake i grøfta, og jeg er tildels enig. 
Norsk rock er opplagt ikke helt død, men låter som regel ganske kjedelig ut nå. 
Mange band, men få lager nyskapende eller virkelig god og fengende musikk. 

Under årets bransjefestival Bylarm fikk da også seminaret «Rocken er død!» mye oppmerksomhet, og praten gikk. 
Helt til sent lørdag kveld. 
For plutselig, med kun ti minutters forvarsel i app-en, dukket Kvelertak opp på Sentrum Scene. 

Og norsk rock leverte igjen. 

Aurora innfrir: 

Svinger som f... 

De spilte noen hits fra sine to første plater. 
«Mjød» og «Bruane brenn». 
Sykt fete låter i bandets velkjente miks av punk, rock og metal med grusete vokal. 
Full energi. 

Det var likevel avslutningen med nye «1985» som tok kaka. 
Vi visste ikke at låten het «1985» da, men kunne fornemme det. 
For hvor kom egentlig det riffet fra? 

Rockekjenner Asbjørn Slettmark nikket ivrig på hodet og nevnte Van Halen. 
Andre mumler nå om Thin Lizzy, mens nettsiden Stereogum forteller at 1985 var året det kom klassiske album fra Megadeth, Mötley Crüe, Kreator og Twisted Sister. 

Uansett, bandets nye låt er en feiende feiring av riffbasert, melodisk «classic rock». 
Og den er som et godt kvelertak gjennom fem og et halvt minutt. 

Hør ukens best låter: 

Vil hjem til 1985 

Bandet forteller på sin side at den nye låten ikke er en feiring av musikk fra den gang da, men at den handler om frykten for et fremtidssamfunn der teknologi og overvåkning knekker all individuell tenkning. 

— Think of George Orwell’s 1984 instead of Taylor Swift’s 1989, som de skriver i en pressemelding. 
Og «Vi vil hjem, til 1985», som vokalist Erlend Hjelvik synger nostalgisk i refrenget. 
Et budskap om samfunnets kvelertak der, altså. 

«1985» er ute nå. 
Bandets tredje album Nattesferd slippes 13. mai. 

Kvelertak spiller på Sentrum Scene i Oslo fredag kveld. 
