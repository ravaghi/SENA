Enda bedre enn MGP-vinneren
Døgnfluer og fyll på diverse MGP-samleplater. 
Det har vært skjebnen til de fleste Eurovision-vinnere de siste par tiårene. 
Men årets vinner, svenske Loreen, viser med debutalbumet "Heal" at hun har det som skal til for å følge opp "Euphoria"-suksessen. 

Et halvt år er gått siden seieren, og Loreen har brukt tiden i studio både smart og godt. 
Ikke falt for fristelsen til å lage flere variasjoner over vinnerlåten sin, men har bevart den svevende og litt mørke stemningen fra superhiten, som selvsagt også finnes på albumet. 

Variasjonen mellom låtene ligger i tempoet, og det finnes flere neddempede låter enn de mer dance-orienterte a la "Euphoria". 
Med sin nydelige stemme og vakre, følelsesladde låter har Loreen begått et album til å bli henført av. 
Beste spor: 
"Heal", "Sidewalk", "In my head". 
