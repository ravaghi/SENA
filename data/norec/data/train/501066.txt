Avansert og annerledes
Musikk-Bergens outsidere tar innersvingen. 

Advanced Language er bergensbandet som alltid har holdt seg under overflaten. 
En EP ble annonsert i 2010, men kom aldri. 
«Samples» kan vel regnes som albumet som skal gjøre alt godt igjen. 
De er «den stygge andungen» i Bergens musikkmiljø, de som aldri helt passer inn i rammene satt av sine kollegaer. 
Det er som om de identifiserer seg selv med noe annet, et annet tiår og en annen lyd. 
Akkurat hva det er, er vanskelig å peke på. 

Ifølge guttene handler låtene på «Samples» for det meste om individets verdensproblemer — som på singlen «Cocaine», som handler om å være avhengig av sympati. 
En balanse mellom hva som er viktig og uviktig i livet, komplisert og ukomplisert - og hvordan vi ser det. 
Dualiteten er også der i lyden: det låter naivt optimistisk på «Waiting Up», langt mer alvorstungt og dystert på «Somewhere Around Here». 
«Seasick» stikker seg ut som helt spesiell låt. 
Den bygger opp en spenning som forløses brilliant i refrenget, som om alt ubehaget smuldrer opp i bittert stjernedryss. 
Den våger å ta opp plass i rommet, og er suggererende, med en dunkende bass og Petter Berges vokal som er monoton og hypnotisk på samme vis som Nils Bechs kan være. 
Det er en låt som krever mange, mange gjenhør. 
Mannen bak produksjonen og tangentene i Advanced Language, Njål Paulsberg, bidrar med synth til mangt et band i byen. 
Den Paulsberg man hører på «Samples» er langt mindre kantete enn i en del andre prosjekter. 
Kanskje er det kombinasjonen mellom de fire komponentene i bandet som kommer sammen i en opphøyet enhet? 

Uansett er Advanced Language vitalt og fullstendig avhengighetsskapende. 
De er i hvert fall min definitive musikalske forelskelse i Bergen akkurat nå. 
