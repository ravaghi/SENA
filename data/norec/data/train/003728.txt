To på rømmen
Ikke nyskapende, men underholdende! 

Disneys 50. animasjonsfilm gjør ikke skam på arven. 
To på rømmen (Tangled) er et morsomt eventyr for hele familien, med en søt heltinne, kjekk helt, skummel skurk og snodige bifigurer. 

Her er ingen sjanser tatt. 
Det hele er svært trygt gjennomført. 

Men jeg blir underholdt så det holder, og det er grunn god nok til å anbefale denne filmen til alle som liker en god, gammeldags Disney-film! 

Helende hår 

En gammel dame, Gothel, kidnapper prinsesse Rapunzel og oppdrar henne som sin egen datter. 
Rapunzels gyldne hår har nemlig helende egenskaper, og holder Gothel ung. 

Men på hennes 18. bursdag snubler kjekkasen Flynn inn i tårnet Rapunzel holdes i. 

Hun overtaler ham til å ta henne med ut, men Gothel oppdager det, og legger en slu plan for å få Rapunzel tilbake for alltid. 

Animert radarpar 

Rapunzel er en utrolig søt figur, og en umiddelbar heltinne for jenter. 
De vil juble når hun bruker sitt ekstremt lange hår på oppfinnsomt vis. 

Gutta vil finne en passe tøff helt i Flynn. 
Han er for øvrig i overkant lik Sinbad sjøfareren i DreamWorks-filmen fra 2003, både av utseende og oppførsel. 

Sammen er de et flott animert radarpar med god kjemi, i den grad man kan vurdere kjemi mellom tegnefilmfigurer. 

Så kan Disney kanskje kritiseres for å gjøre heksa Gothel i overkant etnifisert. 
Signøyerpreget ligger tjukt på. 
Men hun fungerer utmerket som heksete antagonist. 

Fine låter 

Dette er en musikal, der låtene er skrevet av Alan Menken, slik han har gjort for flere Disney-filmer, som for eksempel Den lille havfruen, Skjønnheten og Udyret og Aladdin. 

Det er fine låter, som blir godt fremført, og glir fint inn i handlingen. 

Ingen av dem føles som sanger for ettertiden ved første lytt, men kanskje sitter de bedre neste gang jeg ser filmen. 

Ravn og Ingebrigtsen 

Jeg så den norske versjonen av To på rømmen. 
Animasjonen er så detaljert at det er åpenbart at det leppene sier ikke er det samme som vi hører, men det er ingenting å gjøre med. 

Den norske dubbingen er veldig god, med Marion Ravn og Christian Ingebrigtsen i spissen. 
Vi vet de kan synge, men her gjør de også en solid jobb som skuespillere. 

Nydelig animert 

To på rømmen føles ikke spesielt nyskapende, men er fantastisk nydelig animert, og forteller et underholdende eventyr som fenger meg. 

Disneys 50. animasjonsfilm er altså mer enn god nok. 
Kom igjen med de 50 neste! 
