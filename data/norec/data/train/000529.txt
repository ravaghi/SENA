MotorStorm:Apocalypse 

Et særdeles sprekt bilspill! 

OBS: 
Dette er en anmeldelse av enspillerdelen! 
Flerspillerdelen er ikke testet. 
Serverne har kun vært åpne i et begrenset tidsrom, hvor denne anmelder ikke hadde anledning til å spille. 

Mens de to første MotorStorm-spillene var lagt til ørken og jungel, foregår MotorStorm: 
Apocalypse i en by rammet av jordskjelv. 

Det er en frisk måte å skape variasjon på, for banene er i stadig forandring mens du kjører. 
Bygninger faller, broer raser og veidekket sprekker opp. 

Det går ikke lang tid før jeg er hekta, for dette er et særdeles sprekt bilspill! 

Tre tøffe førere 

Nytt i Apocalypse er at banene bindes sammen av en liten historie, der du spiller tre figurer. 
Du deltar i en tredagers MotorStorm-festival, der du starter som The Rookie, går videre som The Pro, og ender opp som The Veteran. 

Jeg liker måten historiene fortelles på, gjennom små, tøffe animerte sekvenser. 

Både banene, motstanden og plasseringskravene øker etter hvert. 
Det gjør også motstanden fra kriminelle gjenger i gatene, og en privat militærstyrke som skyter på deg fra helikoptre. 

Boost deg til topps! 

Mange av elementene er videreført fra de to første MotorStorm-spillene. 
Du kan kjøre ulike kjøretøy, fra motorsykkel til monstertruck. 
Noen er nye, noen er gamle kjenninger. 

Alle har en boostfunksjon, som bare kan brukes litt av gangen, ellers eksploderer du. 
Boosten kan nedkjøles ved å kjøre gjennom vann, eller med luftmotstand i lange hopp. 

Så er det om å gjøre å oppnå en viss plassering for å komme videre. 

Underholdende krasj 

Fart er selvsagt en viktig faktor, og fartsfølelsen er knallgod. 
Men forbered deg på å krasje ofte! 

Det er en trillion hindringer å treffe på i dette spillet, og ofte hjelper det ikke å vite om dem på forhånd heller. 
Kjøretøyene har en tendens til å styre litt vilkårlig. 

Heldigvis tar det ikke mange sekundene før du er i gang igjen, uten å ha mistet så mye tid. 
Ødeleggelsene som et krasj forårsaker kan også være god underholdning! 

Imponerende detaljrikdom 

Banene foregår i og rundt byen, både i sentrum, under sentrum, over sentrum, i havneområdet og forstedene. 
De er gode, utfordrende og varierte. 

Alle omgivelser i dette spillet er ødelagt av det pågående jordskjelvet, og detaljrikdommen er imponerende. 

Den morsomste og mest spektakulære banen, er den som går over og gjennom skyskrapere, som står og støtter seg inntil hverandre. 

Noen ørsmå innvendinger 

Innvendinger? 
Det kule soundtracket, besørget av blant andre Klaus Badelt og DJ Shadow, blir raskt skrudd av. 
Det blir faktisk for mye lyd! 

Noen av baneødeleggelsene føles repeterende etter gjentatt spilling. 

Ved splitscreen i two player har jeg merket noen tilfeller der frameraten går nesten i stå. 

Og jeg vet ikke hvor kult jeg synes det er at man kan pløye ned folk i gatene. 

Men MotorStorm: 
Apocalypse er likevel et supert racingspill. 
Vilt, rått og morsomt! 

OBS: 
MotorStorm: 
Apocalypse er 3D-kompatibelt, noe jeg dessverre ikke har utstyr til å teste. 
