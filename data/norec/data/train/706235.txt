Mission:Impossible 6: Helt rå!
London: 
Preikestolen har aldri vært nifsere, og Kristoffer Joner biter utsøkt fra seg. 
Det er høyt, raskt, imponerende, morsomt og uutholdelig spennende. 
Og desidert beste film i serien til nå! 

Mission: 
Impossible 6 - Fallout 

Sjanger: Action/thriller. 
Nasjonalitet: USA 2018. 
Regi: 
Christopher McQuarrie. 
Manus: Bruce Geller og Christopher McQuarrie. 
Skuespillere: 
Tom Cruise, Rebecca Ferguson, Kristoffer Joner, Henry Cavill, Angela Bassett, Simon Pegg, Vanessa Kirby, Alec Baldwin. 
Lengde: 
2 timer 27 min. 
Aldersgrense: 15 år. 

Når var Mission: 
Impossible-filmene IKKE spennende, imponerende og spektakulære? 
Aldri. 
Men serien har vokst seg større og bedre, og særlig de to foregående filmene har tatt serien et stort steg videre. 

«Fallout» føles som om fem tidligere evalueringer av typen «hva funket ikke fullt så bra» nå har endt i en film der alt klaffer. 
Det de to foregående filmene har manglet av menneskelig og følelsesmessig sårbarhet blant våre helter, er på plass her. 
Den avvæpnende humoren vi trenger mellom alle nær døden-stuntene, sitter som et skudd. 
«Fallout» er hva «Skyfall» var for James Bond: endelig kommer du under huden og inn i hjertet til den uovervinnelige helten som alltid redder verden. 
Et glimt, i det minste. 

Men går det for eksempel an å toppe Tom Cruise-stuntet fra «Rogue Nation» der han klatrer inn i et fly i luften? 
Ja. 
Opptil flere ganger. 

Plutonium på avveie 

Plottet er av typen det ikke går an å si for mye om, uten å røpe de mange overraskelsene som dukker opp underveis. 
Men det kan være en fordel å ha sett «Rogue Nation» (2015). 
For eksagenten og anarkisten Solomon Lane fra den filmen dukker opp igjen, like halvgal og like brennende overbevist om at det som kan skape fred i verden er å bombe vekk den gamle verdensorden med atombomber. 

Siden sist har Syndikatet vokst, nå kalles de «The Apostles», og ledes av den mystiske John Lark. 
Ethan Hunts IMF får en eneste oppgave: å forhindre at et parti plutonium på avveie havner hos disse skurkene. 
Umulig nok, men det skal balle på seg. 
Kraftig. 
Flere ganger må Ethan Hunt ta umulige valg: 
Skal han redde en eller ofre mange? 
Eller omvendt? 

Hvem jobber for hvem? 

Luther og Benji er sine gode, gamle selv, men en hel del nye personer dukker opp: 
CIA-agenten August Walker (Henry Cavill) skal samarbeide med Hunt om oppdraget. 
En kvinne som kalles White Widow (Vanessa Kirby) er en kanal til Lark. 
Hva og hvem jobber hun for? 
Og så dukker «tilfeldigvis» Ilsa Faust (Rebecca Ferguson) opp igjen. 
Igjen blir det sådd tvil om hvem hun egentlig er på lag med. 

Det stuntes med lastebil og motorsykkel, til lands og til vanns, det hoppes fra bygninger, helikopter og i fallskjerm i lyn og torden. 
Kommunikasjon via øreplugg er alltid nødvendig. 
Vi har sett det før, men aldri så stramt, kreativt og spennende som dette. 

Suverene Joner 

Og Kristoffer Joner: 
Helt rå han også i en helt utrolig stilig scene, som inneholder alt både av Mission: 
Impossible-snedighet og Joner-magi. 
Omtrent før vi har fått satt oss skikkelig til rette i stolen, fyller et mugshot-aktig bilde av en savnet norsk atomforsker lerretet. 
Senere viser denne mannen med manifest både sin intensitet, sårbarhet og galskap sammen med Ethan Hunt, Luther Stickell (Ving Rhames) og Benji Dunn (Simon Pegg) , i en scene som ender langt ut i det absurd-morsomme. 
Det funker storveis, dette er jo tross alt Mission: 
Impossible. 

Tom Cruise, altså 

Og Tom Cruise som Ethan Hunt: 
56 år er han. 
Nesten ikke en rynke og ikke et arr etter alle stuntene han har utført. 
Det han får til i denne filmserien er nesten ikke til å tro. 
Er det noen vi tror på at brenner for å redde verden, og som har ofret sin egen lykke på veien, så er det han. 

Et særtrekk i Mission: 
Impossible-serien er at det alltid finnes rom der vi seerne ikke få være med , der IMF legger sine snedige planer. 
Dermed blir også vi tatt på senga igjen og igjen når alt plutselig blir snudd opp-ned. 
Og når disse vendepunktene så ofte også tar en morsom vending, er det bare å gi seg over og nyte. 

Når vi vet hvor befolket og tildekket Preikestolen var under innspillingsdagene i november i fjor, er det ikke fritt for at man lurer på hvordan i all verden de har fått dette til. 
Det ekstremt nervepirrende sluttdramaet varer i over et kvarter, fire minutter av dem bokstavelig talt på kanten av Preikestolen-platået med spektakulære bakgrunnsbilder av både Lysefjorden og hele fjellmassivet i området. 

Tør turister ta turen? 

Jada, norskehjertet svulmer. 
Selv om også en del snøbilder fra spektakulære fjellmassiver i New Zealand er til å miste pusten av, er Preikestolen-scenen den heftigste. 
Helt nasjonalismenøytralt. 

Spørsmålet er om turistene tør å ta turen etter denne nervepirrende og sugende svimle sluttscenen! 

Beste blockbusterserie 

Uansett: 
The Avengers og James Bond har tapt kampen om å redde verden og universet best i blockbuster-sjangeren. 
For ingen får deg til å sitte ytterst på stolkanten og både sitre og le som «Mission:Impossible». 

«Mission:Impossible 6» - Fallout har kinopremiere 3. august. 
