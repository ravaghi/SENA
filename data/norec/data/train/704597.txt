Kjendis-reality med glimt i øyet
TV2 søker svar på et av de helt store spørsmålene denne sesongen. 
Heldigvis skjer det med tilstrekkelig mye humor og sjarm. 

Allerede i innledningen understreker Hans Petter Buraas hvorfor det fortsatt er nødvendig å ha en levende diskusjon om likestilling, idet han etablerer det som et problem at kjønnsrollene i dag er for like, og at menn og kvinner dermed er mindre avhengige av hverandre, med den konsekvens at det er lettere å gå fra hverandre. 
Noen av oss trodde jo lenge at dette var en bra ting, men for all del, det setter i hvert fall tonen for det småharry konseptet, hvor 16 kjente og halvkjente personer skal kjempe den klassiske kampen om hvem som er best av guttene og jentene. 

Konseptet er tradisjonelt nok: 
Deltakerne, Solveig Gulbrandsen, Anne Marie Ottesen, Sandra Lyng Haugen, Mimi Blix, Martine Aurdal, Brita Møystad Engseth, Maria Arredondo, Evy Kaaseth Røsten, Bjørnar Moxnes, Ørnulf Høyer, Petter Solberg, Erik Mortvedt, Gunnar Greve, John Schau, Tor Endresen og Hans Petter Buraas plasseres i et flott hus på Gran Canaria, deles inn i to lag, og blir etter hvert satt i gang med ulike konkurranser. 
Siden man her skal måle hvilket kjønn som totalt sett er det dyktigste, er det nærmest ingen grenser for hvilke konkurransegrener som kan inkluderes, og det er jo helt klart en fordel for programskaperne. 

Et annet moment som gjør dette til trivelig underholdning, er at de medvirkende er vant til å opptre offentlig på ulike måter. 
De byr på seg selv, de fleste formulerer seg godt, og de som ikke gjør det, har andre kvaliteter. 
Det er for eksempel herlig å høre Petter Solberg fortelle om sine egne språklige begrensninger, eksemplifisert med en gang hans svenske kone sendte ham for å kjøpe "ljus" til julaften, og han kom hjem med juice. 

Innledningsvis kan det også virke som om de vanlige, oppkonstruerte reality-personkonfliktene er helt fraværende, noe som er befriende herlig. 
I stedet møter vi vittige folk som herjer vennskapelig med hverandre. 
Det blir en slags Hver gang vi møtes og konkurrerer, herlig fritt for humørløse intrigemakere og selvhøytidelige strateger. 
Likevel skal en deltaker hjem for hver episode, så det er godt mulig at det spisser seg til etter hvert. 
Enn så lenge er det mest koselig, og det er helt greit. 
