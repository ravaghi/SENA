AOC 23,6-tommers berøringsskjerm
Støtter hele berøringsrepertoaret til Windows 8. 

AOC leverer nå to IPS-skjermer som støtter hele berøringsrepertoaret til Windows 8 til en listepris såvidt under 3000. 

Og da snakker vi om 10-punkts støtte, slik at alle gester og fingerkombinasjoner fungerer optimalt. 

MyTouchDisplays 

For at dette skal fungere må skjermoverflatene være blanke og glatte, og selve enheten må være konstruert slik at den blir praktisk og behagelig i bruk. 
En vanlig skjerm som står omtrent rett opp plassert bak et tastatur er en svært dårlig modell for hvordan berøringsbruk skal tilrettelegges. 

MyTouchDisplays-modellene i 72-serien fra AOC har i tillegg en relativt ergonomisk løsning, som vi også har sett fra andre berøringsløsninger. 

Det gode segmentet 

Det er to skjermer i denne serien, den ene på 21,5 tommer og den andre på 23,6 tommer. 
Begge har IPS-paneler med 178 graders betraktningsvinkler, noe som plasserer dem i det gode segmentet av skjermer generelt. 

Vi har testet 23,6-tommeren. 

Tilkoblinger 

Skjermen har tilkoblinger i en brønn bak på skjermen, med to HDMI-innganger og en VGA-inngang. 
I tillegg er det to USB 2.0-tilkoblinger og analoge minijacker for lyd fra PC og ut til hodetelefoner. 

På siden er det tilkobling fra USB 3.0 inn fra PC, en USB 3.0 utgang og en gul USB 2.0 kontakt som gir ladestrøm selv om PC-en ikke er slått på. 

For at berøringsstyring skal fungere må skjermen kobles til PC med en kabel fra USB 3.0-kontakten. 
Kabelen følger med. 
Det er ingen programvare som må installeres, dette er en del av Windows 8.x og det bare virker så snart man kobler til. 

I bruk 

Vi har tidligere testet andre skjermer fra AOC, og flere av disse har vært ekstremt tynne. 
Men denne er helt i andre enden av skalaen: 
Det er definitivt en av de tykkere LCD-skjermene vi har vært borti. 
Den er faktisk like tykk som flere alt-i-ett PC-er: 
23 millimeter på kantene og 40 millimeter på det tykkeste. 
Vi ville tro at det hadde vært god plass til alle PC-komponentene inne i selve kabinettet. 
Men den gir et svært stabilt og solid inntrykk, og ligger støtt på bordet. 

For det er nettopp å ligge på bordet som er nøkkelen til behagelig berøringskontroll. 
Vi snakker ikke om å ligge helt flatt, men den kan legges fra 15 til 57 grader bakover, helt trinnløst. 

Små, myke gummiføtter under skjermkanten gjør at den ligger stødig på bordet. 

Vi foretrekker helt klart den flateste posisjonen, men den kunne gjerne vært enda et par hakk flatere. 
Den viktigste grunnen til det, er takbelysningen i rommet, som hvis du er uheldig reflekteres akkurat midt på skjermen. 

Generelt problem 

Dette er et generelt problem med alle berøringsskjermer: 
De er alltid blanke og reflekterer godt. 
Fingermerker er også et velkjent problem på alle blanke flater og denne skjermen er ikke noe unntak. 
Her er faktisk alle flater, både skjermflaten, rammen rundt og baksiden speilblanke. 
Det er bare selve kanten rundt og foten som er matt sølvfarget. 

Skjermen kan også stilles i vanlig posisjon, da er det ofte mindre problemer med refleksjoner fra lyskilder i rommet. 

Skjermen kan også festes i en VESA-holder, det er fire hull rett ovenfor tilkoblingene. 

Super respons 

Berøringsresponsen er utmerket, men helhetsopplevelsen er avhengig av maskinen skjermen kobles til. 
En rask maskin og kjapp grafikkløsning gir naturlig nok det beste resultatet. 

Vi testet på en PC med den forrige Core i5-prosessoren med integrert grafikk, og det var helt uproblematisk. 
Har du en enda kraftgere grafikkløsning, blir opplevelsen enda litt jevnere. 

Bildekvaliteten 

Selve bildekvaliteten er absolutt god, men for at den skal komme til sin rett er belysningen i rommet helt avgjørende. 
I vårt kontormiljø med lysrørarmaturer som henger ned fra taket, er det så mye refleksjoner i skjermen uansett hvor og hvordan man sitter, at det blir problematisk. 

Gjenskinnet både i skjerm og i rammen rundt blir like sterke som selve skjermbildet. 

Blank overflate og kontrastbelegg var en stund det som gjaldt for PC-skjermer, men senere har man gått bort fra dette. 
Noen produsenter har også klart å redusere gjenskinnet til tross for blank overflate. 

To måter å løse problemet på 

Men dagens teknikk i berøringsskjermer forutsetter blank overflate, derfor er det ikke stort å gjøre med dette annet enn å gå løs på belysningen i rommet. 
Alternativt å rette opp skjermen, men da blir det dårligere ergonomi. 

Under gunstige betingelser er skjermen ypperlig, med god lysstyrke og fargegjengivelse. 
Responstiden er også utmerket for video og nyere spill, men vi regner ikke med at denne type skjerm havner hos den harde kjerne PC-gamere uansett. 

Konklusjon 

i2472Pwhut er en utmerket løsning for de som er ute etter en berøringsskjem med god bildekvalitet. 
Den er svært enkel å ta i bruk og har de fleste praktiske egenskapene man trenger. 

Med IPS-panel få du glimrende fargegjengivelse fra alle retninger. 
Refleksjonsproblemet gjelder alle berøringsskjermer, så det er ikke noen kritikk mot akkurat dette produktet. 

Vi skulle gjerne sett at skjermen også kunne legges helt flatt, slik at flere kunne bruke den fra alle kanter i spill. 

Vi er heller ikke helt overbevist om at en berøringsskjerm må være så massiv, selv om den må tåle å bli tatt på. 

Den er dessuten blant de rimeligste berøringsskjermene i skrivende stund, men prisnivået for berøringsskjermer kan være dobbelt så høyt som for tilsvarende skjermer uten berøring. 

AOC I2472PWHUT 
