TEST:Billig bærbar som mediesenter 

Koster 3.590 kroner og spiller HD-video uten problemer. 

Flere og flere ser fordelene ved å bruke PC-en som mediesenter tilkoblet TV og musikkanlegg, og blant de mest populære løsningene finner vi Apples Mac Mini, samt de mange mini-PC-ene som er basert rundt Intels Atom-prosessorer. 
Du finner lenker til noen av de mest aktuelle testene nederst i denne artikkelen. 

De tar litt større plass enn mini-PC-ene, men det er mange grunner for heller å bruke en bærbar PC som stue-maskin. 
Eksempelvis koster Asus X5DIJ ikke stort mer enn en stasjonær mini-PC, men har i tillegg innebygd både tastatur, mus, skjerm og optisk drev, og det kan mange ganger være praktisk. 
Skal du for eksempel bare spille musikk behøver du da ikke å ha på TV-en i det hele tatt. 

For ikke å glemme at du kan ta PC-en med deg i sofaen. 
Bruksområdene er med andre ord langt flere enn hvis du bruker en stasjonær PC som mediesenter. 

Fungerer flott med XMBC 

Vår test av X5DIJ viste at den var kraftig nok til å spille av alle HD-videoklippene som vi bruker når vi tester PC-er. 
Hvordan blir det å koble den til en TV med full HD-oppløsning (1080P - 1920 x 1080 piksler)? 
Vi måtte selvfølgelig teste. 

De billigste maskinene har som regel kun VGA-skjermutgang og kun stereo lyd. 
X5DIJ er intet unntak i så måte. 
VGA fungerer imidlertid helt fint i 1080P, og dersom du har behov for surroundlyd, kan du fortsatt få det ved hjelp av et eksternt USB-lydkort. 

Når du kobler en bærbar PC til en ekstern skjerm, får du anledning til å duplisere bildet, eller "forlenge" det slik at du for eksempel kan flytte bildet mellom dem. 
Du kan også velge å kun bruke den eksterne skjermen, noe som kan være nødvendig dersom grafikkbrikken er veldig svak. 

Sistnevnte er også høyaktuelt dersom du ønsker plassere den bærbare i hyllen under TV-en, og av den grunn må stenge lokket. 

Vi installerte mediesenter-løsningen XBMC, som støtter de aller fleste aktuelle filformatene. 
XBMC er dessuten gratis, og svært brukervennlig. 

Så koblet vi til Microsoft Wireless Desktop 800, som med sin gode rekkevidde fungerer glimrende fra stuebordet. 

X5DIJ klarte uten problemer å spille av selv de mest krevende HD-klippene på ekstern skjerm, og fortsatt beholde et annet skjermbilde på den interne. 
Vi har laget en liten video som demonstrerer avspilling av full HD (VC1-format i MKV-konteiner): 

Dette får du ikke 

Er det da bare fordeler med å velge en billig bærbar PC i forhold til en mini stasjonær-PC? 
Nei, ikke bare. 
Vi har alt nevnt størrelsen. 
En bærbar av denne typen tar opp litt ekstra plass. 

Tilkoblingsmulighetene er som regel også færre på en billig bærbar PC. 
Her er det for eksempel sjelden HDMI-utgang, gigabit nettverksstøtte, digital lydutgang eller mulig å koble til eksterne harddisker via eSATA-grensesnitt. 
Har du behov for dette på en bærbar, må du som regel opp en tusenlapp eller to. 
De fleste stasjonære mini-PC-ene vi har testet i 3.000-kronerssegmentet, har dette på plass. 

Hvis dette ikke er av betydning, kan en bærbar løsning som den vi har skissert over være et glimrende valg, når du ønsker surfemuligheter på TV-en, tilgang til Spotify, videoutleie på nett, og selvfølgelig avspilling av DVD-filmer og annet lokalt materiale. 

Få også med deg ferske tester av stasjonære mini-PC-er: Asus Eee Box EB1012P, ViewSonic PC mini 132, Shuttle XS 3410MA og Apple Mac Mini. 
