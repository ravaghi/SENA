Har vokst siden sist
På album nummer tre har Siri Nilsen byttet ut ukulelen med et mer gjennomarbeidet lydbilde. 

Strykerne løfter "Det som reparerer alt", og programmerte beats fyller ut "Jeg lover". 
Hun kommer bra fra begge deler, selv om sangene går i hver sin retning. 
Samtidig hviler visepopen fortsatt på stemmen. 
Siri Nilsen har ikke hatt vondt av å vokse ut av pikerommet, noe som for så vidt sømmer seg en mor. 
Barnet kom like etter utgivelsen av "Alle snakker sant" for tre år siden. 
Hun debuterte med "Vi som ser i mørket" i 2009, og fikk naturlig nok en viss drahjelp av å være datter av Lillebjørn Nilsen. 
Publikummet er imidlertid et annet og yngre enn farens, selv om 29-åringen her sampler to av farens sanger i "Arbeid". 

Beste spor: 
"Det som reparerer alt", "Jeg lover". 
