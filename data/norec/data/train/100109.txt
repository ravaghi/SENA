La Puma:«La Puma» 

(Nightliner/Universal) 

Klassisk punk'n'roll. 

Sverige renner over av grupper som La Puma; punkband med skinn- og denimkledde tilbøyeligheter i retning av rockens mer hårete, bredbente side. 
Det er imidlertid ikke så mange av dem som greier å overføre sine live-egenskaper til plateformatet, noe La Puma gjør med bravur på denne norskutgitte debuten. 

Knut Schreiner har gitt kvartetten en bombesikker lyd han har vist at han behersker tidligere også: 
Øvingslokalets uvørne råskap mikset med solid etterklang av klassisk, syttitalls stadionrock. 
Vi har hørt denne gitarduren før, og den er alltid velkommen. 

Bandet låter vidunderlig sultent, godt hjulpet av Helena Gutarras stålstrupe og et knippe låter som har det veldig travelt. 
Deres lek med referanser er også til å ta av seg hatten for: 
Få har planket The Undertones' «Teenage Kicks» med bedre fingerspissfølelse enn hva La Puma gjør på åpningssporet - og det som følger er da også en lang rekke ungdommelige gleder. 

ANBEFALTE KJØP: 
«Sound Of Players», «Sleeping With Strangers», «Rabbitboy», «Messenger», «Walk With Me» 
