Cecilia Bartoli:«The Salieri Album» 

(Decca) 

Sprut levende Salieri fra energibunten Bartoli. 

Cecilie Bartoli er en kruttønne av en sanger og en energisk forkjemper for å få glemt vokalmusikk inn i varmen igjen. 

Etter Vivaldi og Gluck har hun gått løs på Antonio Salieri, komponisten som levde samtidig med Mozart, havnet helt i skyggen av ham og er blitt værende der siden, også etter å ha blitt tildelt en sentral rolle i filmen «Amadeus». 

Bartolis plate tegner et bilde av en fargesprakende operakomponist som ikke skyr teatrale effekter. 
Fordi hun ikke skyr dem heller, blir det tidvis litt for mye av det gode, så noen arier tipper over i det affekterte. 

Men kjedelig blir platen ikke, all den tid Bartoli behersker instrumentet sitt som vi vet hun gjør, musiserer som hun kan på sitt ypperste, og følges opp i både sprut og duse detaljer av et opplagt Orchestra of the Age of Enlightenment. 
