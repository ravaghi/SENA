Liten, stygg bok proppet med selvfølgeligheter
Hvis du noengang har prøvd å slanke deg, vet du allerede alt som står i Bernatte Fisers «Ned i vekt!». 

Bernadette Fisers 

Ned i vekt! 
En liten guide til STOR endring 

Oversatt av Lisbeth Kristoffersen 

135 sider 

Gyldendal 

Det er tilsynelatende et helt umettelig marked for bøker som forteller deg hvordan du med helt enkle grep skal bli slankere og sunnere og lykkeligere. 
Dette er en av de klassiske historiene hvor en svært overvektig kvinne har klart å bli veldig slank ved hjelp av noen helt enkle grep, og nå kan DU oppleve det samme, hvis du bare kjøper denne boka. 

Fisers klarte å gå kolossalt mye ned i vekt ved å kutte sukker og raske karbohydrater, og boka anbefaler at man legger om til et moderat lavkarbo-kosthold. 
Hun føyer seg altså inn i den endeløse rekken av folk som mener at myndighetenes forskningsbaserte kostråd har gjort oss feite og syke. 
I tillegg anbefaler forfatteren av man sørger for å få beveget seg, at man skal spise rent og naturlig, få nok søvn og generelt ta godt var på seg selv. 
Det er med andre ord ikke grensesprengende innsikter, dette, men egentlig mer en fælt illustrert samling av de rådene internettet allerede flommer over av. 
At det skulle være et marked for å formidle dette i bokform, er egentlig ganske utrolig. 
