Rayman 3D
Nostalgi er ikke nok til å gjøre Rayman bra på 3DS. 

Jeg elsker Rayman! 
Denne sjarmerende spillfiguren var en av mine store favoritter på slutten av nittitallet. 
Jeg brukte mye tid på de to første spillene i serien og ble derfor veldig glad da jeg fikk høre at Rayman også er tilgjengelig for Nintendo 3DS. 

Dessverre bringer ikke Rayman 3D noe nytt og spennende til bordet. 
Dette er bare gammelt oppgulp av en tidligere klassiker. 

Action og hjernetrim 

Rayman 3D er en port av Dreamcast-versjonen av Rayman 2: The Great Escape, som kom til PlayStation, PC, Dreamcast og Nintendo 64 i 1999. 

Med den rare, men karismatiske Rayman legger du ut på eventyr i en fargesprakende verden. 
Når en arme med utenomjordiske roboter angriper Raymans verden "A Glade of Dreams" må du redde den fra undergang. 

Verdenskjernen blir ødelagt og du må samle inn fragmentene i form av lysende kuler. 
Du må også finne fire magiske masker som du skal bruke til å vekke ånden Polokus. 

Hvis du har samlemani kommer du til å bruke lang tid på å lete frem alt som er å finne. 
Du må stadig vri hjernen for å løse hvordan du skal komme deg til ulike steder for å plukke opp den ene kula som mangler. 

Spillet byr på en herlig blanding av action og hjernetrim og Rayman 2: The Great Escape var i utgangspunktet et av de beste 3D-plattformspillene som noensinne er laget. 

Ikke tilpasset 3DS 

Det er ikke første gang dette spillet er blitt overført til håndholdt konsoll. 
Vi fikk det til Nintendo DS under navnet Rayman DS, da som port av Nintendo 64-versjonen. 

Da dette kom i 2005 fikk spillet kritikk for dårlig grafikk, elendig kameraoppsett og småklønete kontrollsystem. 
Disse tingene er forbedret i 3D-utgaven av spillet. 
På grunn av analogspaken på Nintendo 3DS er kontrollsystemet lettere, kameraet er også justert, men fortsatt ikke uten feil. 
Grafikken har også fått en overhaling så spillet ser penere ut. 
Likevel er jeg langt fra imponert over Rayman 3D. 

Spillet utnytter nesten ikke funksjonene til 3DS-en. 
3D-effekten er ikke særlig stor og den lille dybden vi får i bildet er ikke noe særlig å skryte av. 

Jeg elsker dette spillet, men jeg vil heller spille det på PC eller PlayStation, for denne versjonen holder ikke mål. 

Berøringsskjermen brukes omtrent ikke til noe som helst. 
Dette kan være på grunn av dårlig erfaring med Rayman DS der skjermen kunne brukes for å kontrollere spillfiguren. 

Det funket veldig dårlig, så det er like greit at det ble kuttet ut, men hvorfor kan ikke skjermen brukes til noe annet? 
For det er virkelig en stor nedtur å spille et spill på 3DS som ikke er tilpasset konsollen. 

Jeg elsker dette spillet, men jeg vil heller spille det på PC eller PlayStation, for denne versjonen holder ikke mål. 

Jeg synes ikke at spillet burde vært gitt ut til Nintendo 3DS i det hele tatt. 
Vi burde heller fått et splitter nytt spill som som er utviklet for 3DS! 

Jeg er tilhenger av Nintendos nye håndholdte, men mange av spillene som er tilgjengelig er porter fra andre plattformer. 
Nintendo 3DS både fortjener og trenger originale spill som utnytter de mulighetene konsollen har 
