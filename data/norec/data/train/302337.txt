Bortkastet
«Gangster Squad» er sløsing med talent, kuler og tøffe meldinger. 

FILM: 
Du blir fort sliten hvis du skal si fra hver gang Hollywood sløser penger, men denne uka er det ikke snakk om en kostbar effektorgie som ble danket ut av en mer effektiv effektorgie. 
Nei, denne gangen har man svidd av 75 millioner dollar på det som kunne blitt en vellykket krysning av «L.A. Confidential» og «The Untouchables». 
I stedet har vi fått en relativt hjernedød krysning av de to. 

Filmen er «inspirert av en sann historie», men ikke så inspirert at karakterene har fått menneskelige dimensjoner utover gangstersjangerens faste klisjeer. 

Svak regi 

Los Angeles i de tidlige etterkrigsårene er gjennomkorrupt, Mickey Cohen (Sean Penn) og den jødiske mafiaen er i ferd med å skvise ut sjefene i Chicago og overta vestkysten. 
Dette er velkjent stoff, men det er ikke James Ellroys mer virkelighetsnære L.A. som skildres i «Gangster Squad». 
Josh Brolin er John O'Mara, Los Angeles-politiets svar på Eliot Ness, men mindre klarttenkende og med hissigheten til Russell Crowes Bud White. 
Brolin er så uredd og ærlig at han får i oppdrag av politisjef Nick Nolte å lage en hemmelig enhet for å uskadeliggjøre Cohen - med alle midler. 

Ryan Gosling starter bra som den Kevin Spacey-inspirerte snuten som vet å sno seg. 
«Hele byen er under vann og du leter etter ei bøtte når du i stedet burde ta på badebukse,» sier han til O'Mara. 
Sammen med tre andre utgjør de «the gangster squad» og lager trøbbel for Cohen. 
Dessverre lager regissør Ruben Fleischer tilsvarende trøbbel for «Gangster Squad» ved å ... regissere. 

Forglemmelig 

Fleischer gjorde stor suksess med den velopplagte horrorkomedien «Zombieland» og fulgte opp med den skuffende «30 Minutes or Less». 
Dessverre mente noen at han var rette mann til «Gangster Squad». 
Fleischer takket ja og har prøvd å lage en barsk gangsterkomedie, noe han tydeligvis glemte å meddele den kronisk seriøse Sean Penn, som «gnager i stykker kulissene», for å bruke en kritikerklisjé. 
Som overfladisk gangstermoro med tøffe meldinger - en slags «Ocean's Eleven» med hatt, frakk og konstant peprende maskinpistol - er filmen under middels. 
Skuespillerne er uskyldige, inkludert Emma Stone som svært forglemmelig gangsterrype. 
