The Orphanage
Troverdig uhygge. 

Guillermo Del Toro, regissøren av ”Hellboy” og ”Pans labyrint”, har knyttet navnet sitt til den spanske grøsseren ”The Orphanage”, og da blir jeg interessert. 

Men det er Juan Antonio Bayona som har regissert filmen, som er hans debut. 
Og alle som elsker gode grøss kan glede seg, for ”The Orphanage” er en oppvisning i klassiske sjangergrep. 
Historien har noen gapende plotthull, men det vil likevel gå kaldt nedover ryggen din både en og to ganger! 

Usynlige venner 

Laura (Belén Rueda) flytter med mann og barn til det gamle barnehjemmet hun ble adoptert fra. 

Sønnen Simón har det med å dikte opp usynlige venner, men når han forsvinner, begynner Laura å tro at disse usynlige vennene virkelig er tilstede i huset, og at de har noe med Simóns forsvinning å gjøre. 

Spenningen bygges opp 

Filmen får oss i den dunkle stemningen vi ønsker fra starten. 
Musikken, fargebruken, kameravinklene, kulissene og skuespillerne bidrar på hvert sitt vis til å skape den rette uhyggen. 

Jeg liker at filmen ikke går for billige skremmetriks. 
Her er det ingen som hopper ut og roper ”BØ”. 
I stedet bygges spenningen langsomt opp, mens historien avdekkes lag for lag. 

Det er altså noen enorme hull i plottet som er vanskelig å ignorere. 
Hvilke kan ikke diskuteres i denne anmeldelsen. 
Men manusets mangler er ikke nok til å ødelegge filmopplevelsen. 

Troverdig Laura 

Bayona tar seg i stedet god tid til å fortelle historien, la oss bli kjent med figurene, og hva som står på spill for dem. 
Det gjør det mer givende å investere tid og følelser i filmen. 

Belén Rueda spiller godt som den etter hvert desperate Laura, en rolle som lett kunne blitt overspilt. 
Rueda holder heldigvis igjen, og gjør figuren troverdig. 

Blunket litt ekstra 

”The Orphanage” gjør honnør til den klassiske grøsseren, der stemning er viktigere enn sjokkeffekter. 
Jeg ble ikke akkurat vettskremt av å se filmen, men den hadde absolutt sine øyeblikk der jeg nok blunket litt ekstra med øynene. 

Dessuten når den følelsesmessige dybder vi ikke ser så ofte i grøssere, så til tross hullene i plottet, er ”The Orphanage” absolutt anbefalt! 
