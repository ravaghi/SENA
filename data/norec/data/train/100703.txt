Pottesurvivor
(C+C Records) 

Er det Christer Falck selv som synger? 

For å få perspektivet på plass: 
Lene Alexandras «My Boobs Are OK» er ingen kalkun. 
Det er en smart og catchy liten dustesang, smart fordi den velter seg ganske så fortreffelig i sitt eget dusteri. 

Dette, derimot, er en vaskeekte kalkun - en utspjåket fugl som flakser febrilsk og går rett på snørra. 
Dette er andre kapittel i Christer Falcks puppepop-prosjekt, hvor han bruker sin kollega fra magasinet FHM, glamourmodell og «Robinson»-deltager Linni Meister, som brekkstang for å sette sine plagsomme ideer ut i live. 

Men han byr på underholdning, dét skal han ha. 
Du vet hvordan folk bruker uttrykket «Det er det verste jeg har hørt!» i tide og utide? 
Vel, her kan det brukes med rette. 
Linni Meisters sanginnsats på denne Destiny's Child-slageren er definitivt en for historiebøkene, egnet til å sende rungende latterkuler gjennom selv det tristeste vorspiel. 

Det låter som om hun prøver på noe som er helt fremmed for henne; muligens slik et romvesen ville høres ut hvis det skulle prøve seg på jordisk sang for første gang. 

Og musikken rundt er så overlesset og fæl at vi som ren motvekt holder oss til «less is more»-prinsippet og sier minst mulig om den. 

Jo da, selvfølgelig er dette å sparke inn en åpen dør. 
Men det er også et forsøk på å lukke den - slik at vi ikke havner i «titsklemma». 
