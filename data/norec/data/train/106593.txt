Sondre Bratland og Javed Bashir:«Dialogue» 

Kirkelig Kulturverksted/Musikkoperatørene. 
Genre: 
Folk 

To menn med praktfulle stemmer møtes, med dem også to menn fra to høyst forskjellige kulturer. 
Den ene så norsk som det lar seg gjøre å være, en kveder fra Telemark med kristne, dels pietistiske tekster på repertoaret, den andre muslimsk quawwali-sanger fra Pakistan. 
Tekstene til de norske folketonene virker generelt mer dogmatiske og strenge enn den islamske poesien. 
Men musikalsk gir Bratland og Bashir et mer inderlig, hjertenært bilde av religion, med plass for skjønnhet og forsiring. 
Av og til oppstår spennende rytmiske friksjoner, som i «To Find The Path» der Bashirs fremdrivende sang møter Bratlands stoiske ro som i et kors. 
Medvirkning av The Peace Choir from Damascus og forsiktig perkusjon gir variasjon i lydbildet. 
Dette er en plate som trenger tid, men også som gir tid. 
