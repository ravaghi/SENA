Boltrer seg i «Babylon Berlin»
Ferry tar sine egne sanger tilbake i tid. 

Bryan Ferry and his orchestra: "Bitter-Sweet" (BMG) 

"Babylon Berlin" er en fascinerende mørk tv-serie fra mellomkrigstidens tyske hovedstad. 
Du kan se den på tv.nrk.no, og ingen ringere enn Bryan Ferry har vært involvert i musikken inspirert av datidens ragtime, blues og jazz. 

Nå blander han dette lydbildet med nytolkninger av sine gamle sanger. 
En gladjazzinfluert instrumentversjon av "Sign of the times" er fascinerende, men kanskje for spesielt interesserte. 

Ferry gjorde det samme på albumet "The jazz age" i 2012. 
Den gang droppet han helt vokalen, men her synger han på åtte av de 14 kuttene. 

Han er en fantastisk vokalist, og "Zamba" fra "Bête Noire" i 1987 kommer til sin fulle rett her. 
En nydelig versjon. 

På "Reason or rhyme" girer han opp mens den stilrene vokalen går hånd i hånd med musikken fra den gang. 
Sangen er fra soloalbumet "Olympia" i 2010, i likhet med åpningskuttet "Alphaville". 

Tittelkuttet "Bitter-Sweet" er et annet pluss. 

Beste spor: 
"Reason or rhyme", "New town", "Bitter-Sweet", "Zamba", "Boys & girls". 
