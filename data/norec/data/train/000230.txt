The Strain S01
Vær så snill! 
La Guillermo del Toro få lage flere tv-serier. 

Et passasjerfly lander på John F. Kennedy-flyplassen i New York. 
Midt på rullebanen stopper det opp, skjermene foran vinduene er alle dratt ned, ingen lys kan sees, og ingen svarer på oppropene fra kontrolltårnet. 

De første mistankene går fort til en smittsom sykdom. 
Dr. Ephraim Goodweather (Corey Stoll) og Dr. Nora Martinez (Mía Maestro) fra Center for Disease Control blir sendt ut for å undersøke passasjerene, men når de kommer om bord oppdager de at alle er døde. 
Eller – de ser døde ut ved første øyekast. 

En konspirasjon utfolder seg sakte, men sikkert, mens innbyggerne i verdensmetropolen føres bak lyset av mørke krefter og sine egne myndigheter. 

I spissen for rettferdighet, for frihet, for menneskehetens fremtid, står et knippe mennesker som sammen må kjempe mot en urgammel trussel. 

Har del Toros tydelige kjennemerker 

Guillermo del Toro er mest kjent for sitt regissørvirke på Hellboy-filmene, Blade II, Pans labyrint og Pacific Rim. 
I 2009 gav han ut sin første bok i samarbeid med forfatteren Chuck Hogan. 
At han i kjølvannet av sine mange kommersielle suksesser på filmlerretet også ønsket å prøve seg på en tv-serie er helt naturlig. 

Og la det være klart, la Guillermo del Toro få lage flere serier! 
The Strain er et frisk pust i en ellers stagnert vampyrer-på-tv-sjanger, hvor den meksikanske regissørens egenart og evne til fantasirik historiefortelling løfter en tidvis ujevn tv-opplevelse til en spesielt underholdende popkulturfest. 

Hans sans for mytologi, og evne til å sette utrolige fiksjonsfortellinger i en form som er troverdig, gjør at jeg etter hver eneste episode tørstet etter mer. 
Ikke ulikt de mange monstrene som etter hvert gjør livet i New York stadig vanskeligere. 

Skuespillerensemblet, ledet an av en intens Corey Stoll, forstår at de levendegjør en fiksjonsverden hvor del Toros fantasi har løpt løpsk. 
Johnathan Hyde, i rollen som den aldrende milliardæren Eldritch Palmer, storspiller i sin jakt på evig liv. 
Også professor Abraham Setrakian (spilt av David Bradley med glimt i øyet og gnistrende ånd) og den skrekkelige vampyrtjeneren Thomas Eichhorst (kjølig og psykopatisk spilt av Richard Sammel) gir serien mange sterke scener og dialogutveklinger. 

Starter sterkt – mister futt mot slutten 

Eichhorst er også med i flere av seriens svakeste øyeblikk, men det er ikke han som skjemmer scenene. 
Professor Setrakian spilles av flere skuespillere, og i en rekke flashback-scener satt under den andre verdenskrig overdramatiserer Jim Watson rollefiguren uten å knytte den til David Bradleys aldrende versjon. 
Den unge professoren møter den ikkealdrende vampyren Eichhorst som sadistisk nazioffiser, og får her sine første erfaringer med vampyrer. 
Her strekker serien seg mot «nazi exploitation»-sjangeren uten helt å lykkes. 

Mot slutten av sesongen blir det klart at The Strain mister farten. 
Flere interessante elementer plukkes frem, for så å forlates i denne sesongen, uten å gi indikasjoner på om serien vil hente frem sine løse tråder. 
De siste episodene bærer preg av å vente på en eksplosiv utvikling i starten av sesong to, som vil bli sendt i USA denne sommeren. 

Å se Guillermo del Toros geniale grep om populærkultur i serieformatet er likevel en fest, og The Strain viser at kreativitet og pur glede over egenskapte fortellinger gir knallgod underholdning. 

«The Strain» har norsk premiere på Viaplay 16. mai og på Viasat 4 23. mai. 
Hele sesong 1 er også tilgjengelig på DVD og Blu-ray. 
