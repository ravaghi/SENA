Tvil blir til uklarhet
«Doubt» (Tvil) har utsøkte skuespillere og fine detaljer i regien. 
Likevel gjør den ikke så sterkt inntrykk som man kunne ventet. 
Det skyldes svakheter i manuset. 

Meryl Streep, Philip Seymour Hoffman og Amy Adams gjør sitt beste med rollene de har fått. 

Streep er vi mest vant til å se i elskelige figurer. 
Men som i «The Devil Wears Prada» der hun agerte motetyrann, henter hun også nå fram de autoritære sidene i et menneske. 
Dog er Streep denne gang iført alt annet enn moteklær, der hun i svart kyse og nonnedrakt framstiller et snerpete petimeter, søster Aloysius Beauvier. 
Hun er rektor på en katolsk skole i USA. 
Året er 1964. 
Manusforfatter og regissør John Patrick Shanley plasserer Streeps skikkelse i en dyster kontrast til Hoffmans figur, den livsglade Fader Flynn. 
I sine prekener forkynner han toleranse og vidsyn. 
I skoletimer og i møte med korgutter formidler han livsglede og omsorg. 

Samme lyse innstilling har unge Søster James (Adams) i Streeps stab, en nonne som bryr seg om elevene og ikke vil unngå de harde metodene til rektor. 

Filmtittelen «Doubt» er et nøkkelord. 
Finnes det en person i den katolske menigheten som misbruker skolebarn eller det rom for tvil? 
Rektor Aloysius har en personlighet som gjør at hun tror ørsmå tegn er lik bevis. 
Søster James, som filmen er tilegnet, mener derimot at tvilen bør komme «tiltalte» til gode. 

Men når manuset skal forsvare tvilens posisjon i stedet for skråsikker sladder blir det hele litt for utydelig. 
Særlig kommer det uklare replikker fra det mulige offerets mor. 
Eller — handler filmen bare om å sette strenge rektor Streep på plass? 

Det er her jeg blir i tvil. 
