Unge rebeller
Regi: 
Diego Lerman. 
Med: 
Tatiana Sapir, Carla Crespo, Veronica Hassan, Beatriz Thibaudin, Maria Merlino. 
Arg. drama. 
15 år. 

Argentinsk road-movie med overraskende vendinger om noen rebelske unge damer. 

Uten å trenge helt i dybden makter den argentinske regissøren Diego Lerman å gi noen fine portretter av høyst ulike kvinnetyper. 
To frekke, småkriminelle jenter - kalt Mao og Lenin - truer den nokså ufikse Marcia med seg på tur i stjålet bil. 
Tilsynelatende handler det om å utfordre hemninger, både seksuelle og moralske. 

Men bak det bråkjekke ytre vokser gradvis fram personligheter som strever med savn, ensomhet og angst for å bli avvist. 
Slik sett er de rebelske venninnene ikke ulike jenta de «kaprer» - eller de noe ensomme personene som huserer hos Lenins grandtante. 

Det er hos sistnevnte handlingen fokuserer på enkeltpersonene og portretterer de ulike, litt bisarre skjebnene. 
Keitete og noe hjelpeløst danner de etter hvert et sårbart vennskap. 

Uten å fastslå en konklusjon levner filmen en var tone av håp. 
