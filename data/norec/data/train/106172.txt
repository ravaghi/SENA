Steinalder-komikk
Regi: 
Pelle Seth. 
Genre: 
Komedie. 
Svensk. 
7 år 

STJERNER: 
Janne Carlsson, Eva Röse, Henrik Lundström 

HANDLER OM: 
Et båtrace med bare to deltagere, den helsvenske «familien Anderssons» og et par italienske pappagutter, langs Göta kanal fra Göteborg til Stockholm. 

DOM: 
Originalen, «Göta kanal - eller Vem dro ut proppen?» (1981), var en sånn «tidlig hjemmevideoklassiker» som forfulgte undertegnede gjennom deler av oppveksten, inntil jeg fant frem til genuint morsomme filmer à la «Deltagjengen». 
Rekordartede 26 år etter, er dette gjensynet forutsigbart nok deprimerende greier. 

Jeg hadde sett frem imot å se for eksempel Magnus Härenstam fra mine barndoms helter «Magnus och Brasse» igjen, men som skattefuten Peter i denne filmen ikke bare ser han ut som Carl Bildt, han oppfører seg som Carl Bildt også. 
Vi snakker ekstrempopulistisk buskis der «de snille» drikker «stor stark» og lakrisshots, spiser plankestek og snuser, mens «de slemme» drikker hvitvin og spiser fisk. 
En innertier for publikummere som synes at folk som ramler i vannet er toppen av moro. 
For alle andre er dette 100 veldig lange minutter. 
