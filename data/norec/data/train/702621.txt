Norsk hold pusten-thriller
Dette er den stilreineste norske thrilleren: 
I ei bu langt uti skogen ser to likryddere med flegmatisk vantro på en skapning fra en annen verden. 
Du kan føle pusten deres, og det er skikkkelig bra. 

«Thale»: 
Norsk fantasy-thriller. 
2012. 
1 time, 16 minutter. 
15 år. 
Regi: 
Aleksander Nordaas. 
Med: 
Morten Andresen, Erlend Nervold, Silje Reinåmo. 

Vanligvis holder man pusten i thrillere når Kim Novak nesten detter ned fra et tårn og så må James Stewarts vidjetynne håndledd redde henne. 
I den norske fantasy-filmen «Thale» bør du holde pusten for å kunne nyte pausene, under-formuleringene, den bevisst uferdige replikk-kunsten, den alternative menneskeligheten som er så fremmed i film: 
Sjokkerte folk hyler ikke. 
De sier ikke «Hælvete heller, karer!» 
De sier ups. 

Jeg likte godt «Thale» på kino, og jeg likte den enda bedre på Blu-ray, for jeg kunne sitte helt stille bakover og føle på de lekre rytmene i filmen til Aleksander Nordaas. 
Den er egentlig best om du ikke aner hva du skal få se, men sjøl ved gjensyn følte jeg det frydefulle ubehaget ved urimelig, om enn forklarlig flegma. 

To menn kommer til ei lita hytte for å rydde lik. 
Så går den ene inn i hytta. 
Der finnes sensasjonen. 
Morten Andresen og Erlend Nervold er fantastiske i rollene. 
