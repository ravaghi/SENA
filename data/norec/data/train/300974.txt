Ny milepæl fra Kendrick Lamar-kollega
ScHoolboy Q med mørkt musikalsk gull. 

ALBUM: 
Med en solid grunnmur bestående av Kendrick Lamar og resten av rapkollektivet Black Hippy, har indielabelet Top Dawg Entertainment blitt noe av et feinschmeckerhjem på den amerikanske hiphop-scenen. 

Etter Isaiah Rashads fin-fine januardebut «Cilvia Demo», fortsetter nå moroa med den etterlengtede tredjeskiva til ScHoolboy Q, som leverer enda en solid dose musikalsk gull i plateselskapets allerede strøkne katalog. 

Og mens enkelte rapfans overraskende nok har uttrykket misnøye med hypen rundt Lamar og hans (i noens øyne) monotone flow, faller nok South Central-kompisens mørke og gritty verden mer i smak hos tradisjonelle hiphop-purister - inspirert av alt fra sørstatene, retro-New York, og et LA-sound som vekker til live minner om både Soul Assassins og «Temple of Boom». 

Ønsker du å høre albumet bli framført live, tar ScHoolboy Q for øvrig turen til Rockefeller i mai. 
