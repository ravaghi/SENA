Logitech K480 - tastaturet som kan brukes med «alt»
Et billig og allsidig tastatur som ødelegges av en klumpete størrelse. 

Har du noensinne tenkt at du skulle hatt et tastatur som kan brukes med både PC-en, nettbrettet og mobilen? 

I så fall er Logitech K480 løsningen du er ute etter. 
Dessverre er det altfor stort og tungt til at vi tror noen kommer til å orke å bruke det. 

Universaltastatur 

Da Logitech lanserte tastaturet i forbindelse med IFA-messen tidligere i høst, synes vi det virket ganske forlokkende. 
Sakset fra våre kolleger i ITavisen: 

«Dette er det første tastaturet designet for å brukes med opp til tre enheter, uansett plattform. 

Nå kan du skrive rapporten på PC-en, og med en enkel bryter (Easy-Switch), svare på meldingen på smartmobilen, eller svare på en tweet på nettbrettet.» 

«Det universale tastaturet kan koble seg til tre forskjellige Bluetooth-enheter samtidig helt trådløst, uansett om du bruker Windows, Mac, Chrome OS, Android eller en iOS mobil- eller nettbrett», skrev Logitech i pressemeldingen. 

Best egnet for skrivebordet 

Påstanden holder absolutt vann, men størrelsen ødelegger. 
Det er to centimeter tykt, og veier 820 gram. 
Ikke veldig portabelt, og heller ikke spesielt ergonomisk sammenlignet med tastaturer vi ellers er vant med å bruke. 

Tastene er flate, men når vi skriver, føles det ut som de sitter for langt fra hverandre. 
Det gjør det tungvint å skrive raskt i lengre tid av gangen. 
De bråker dessuten en del. 

Plastisk fantastisk 

Det er ingen tvil om at K480 er laget av plast. 
Plastfølelsen er definitivt tilstede, og ikke i positiv retning. 
Med en prislapp på 375 kroner er kanskje ikke det så overraskende. 

Design er jo gjerne en subjektiv vurdering, men vi synes definitivt fordelen med å kunne svitsje mellom alle enhetene man har, forsvinner med det kjipe designet. 

Vi synes Microsofts nye universaltastatur ser bedre ut, selv om vi ikke har testet det, og har ikke grunnlag for å si om det faktisk er bedre. 

Trenger man tastatur til mobilen? 

Selv om «én til alt»-idéen kan ha noe for seg, tror vi ikke så mange har for behov for et tastatur til telefonen. 
Skjermen er jo fortsatt liten å skrive på. 

Vi mistenker at K480 først og fremst er noe som vil bli brukt til nettbrettet. 
Og trenger man tastatur til nettbrettet, finnes det mange mindre og bedre alternativer. 

Logitech har selv flere, for eksempel Ultrathin Keyboard Cover. 
Prisen er riktignok 899, men det er lettere å ta med seg og ikke minst mer behagelig å bruke. 

Har du absolutt behov for et universaltastatur, bør du riktignok ikke utelukke K480. 
Prisen er hyggelig, det er trådløst og batteriet skal også holde lenge. 
Det er enkelt nok å bruke, selv om skriveopplevelsen ikke er all verden. 

Med andre ord et helt greit tastatur, men ikke stort mer enn det. 

Logitech K480 (Nordisk) 
