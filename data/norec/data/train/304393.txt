Indienes Askepott
«Begin Again» er genuint teit og genuint søt. 

FILM: 
Iblant har Askepott ballerinasko og oversize-gensere og henger på små musikklubber i New York. 
«Begin Again» er en indie-fantasi, en «Pretty Woman» for bleke gitarjenter med pannelugg. 

Den er teit på mange måter. 
Men den er teit på en måte som kan tilgis fordi den også er så søt, og fordi den representerer en art som er nær ved å dø ut: 
Den klassiske, ektefølte romantiske komedien som ikke henfaller til hysteri eller påklistrede vulgariteter, men har tillitt til at det ennå er mulig å etablere kjemi og stemning på kinolerretet. 

Nydumpet 

Dan (Mark Ruffalo) har mistet jobben i plateselskapet han var med å grunnlegge på grunn av fraskilt fyll og forfall. 
Gretta (Keira Knightley) er deprimert etter at kjæresten hun skrev låter for, dumpet henne for en promobabe da gjennombruddet var et faktum. 
De befinner seg i samme klubb der hun gir musikkhistoriens minst engasjerte fremføring av en av låtene sine. 
Han hører et potensial og kvikner til. 
Resten er ren la-oss-sette-sammen-et-band-og-lage-plate-romantikk. 

Omhyggelig ynde 

Både i progresjon og rollegalleri er «Begin Again» skjematisk og og forutsigbar. 
Knightley har ingen stor rekkevidde som skuespiller, og kombinasjonen av ukamuflert filmstjerneskjønnhet og en perfekt Williamsburg-garderobe med nette shortser og omhyggelig yndige bomullskjoler gjør det vanskelig å tro på henne som vraket grå mus. 

Men hun har en tiltalende, dempet naturlighet inn i rollen. 
Den karismatiske og naturlig følsomme Ruffalo hever filmen, han kan godt gjøre flere roller som dette. 
Når de begge ramler gjennom New York på nattestid med hver sin ørepropp i øret, mens de deler egentlig-ikke-særlig-guilty pleasures fra hverandres spillelister, får du lyst til å være der sammen med dem. 

Observant 

Og i den smått idealiserte historien om det magiske møtet finnes gode, små observasjoner: 
Som når Gretta for sent innser at forelskelsen i kjæresten gjorde henne altfor oppofrende, og Dan oppdager at en ny tone er mulig med ekskona etter at de verste sårene fra bruddet har grodd. 
Til å være så enkel, har «Begin Again» en fin forståelse for at det også kan være så vanskelig. 
