Oppgradert Audi Q5 prøvekjørt
MÜNCHEN (DinSide Motor): 
Her har vi stiftet bekjentskap med nok et forbedret Audi-produkt. 

Sommeren 2008 lanserte Audi sin mellomstore SUV, Q5, og til Norge kom den på slutten av året. 
Nå har den gjennomgått sin "midlivs-oppdatering". 
I tillegg til en såkalt facelift, eller ansiktsløftning, har motorene fått en gjennomgående overhaling. 

Det kan trengs, for siden Q5 ble lansert, har det kommet en helt ny BMW X3, og Mercedes har for sin del oppgradert sin mellomstore modell i SUV-markedet, GLK. 

Delvis fornyet 

Som det er blitt vanlig de siste årene innebærer fornyelsen en lett aktualisert design, samt en jobb som er gjort med å effektivisere drivlinjene (motor og transmisjon, i hovedsak). 
Det betyr lavere forbruk og utslipp i forhold til bilens ytelser. 
Forbruket skal være redusert med opptil 15 prosent i forhold til dagens modell. 

Fra august 

Fornyede Q5 kom til Norge i august og har lanseringer frem til mars 2013, avhengig av versjon (se detaljer nedenfor). 
Prisene er bare i svak økning, og det kan nevnes at konstantfartsholder (cruise control) nå er standard på alle versjoner. 

Interiørbilder: 

Forsiktige kosmetiske endringer 

Foran er det grillen som har fått det samme utseendet som Audi nå leverer på de andre nye bilene i linjen. 
Singleframe-grillen har avrundede hjørner øverst og vertikale kromribber i kombinasjon med de horisontale ribbene i sort høyglans. 
Panseret har fått dynamiserende linjer og luftinntakene nede på siden har ny design. 
Også støtfangerne har fått en lettere modifisering med mer robust design, mens LED-lysstripen, som fungerer som dagskjørelys (med ekstrautstyret xenon-lykter), nå omkranser hovedlyktene og gjør Q5 lett gjenkjennelig når man ser den i speilet. 

Hekken er lettere endret, med flatbunnede enderør som på A6 Allroad og ny design på LED-baklyktene. 

Fint avstemt mellom dynamikk og komfort 

I forhold til tidligere fant vi ikke kjøreopplevelsen i Audi Q5 nevneverdig annerledes, men vi aner en finpussing av kompromisset mellom kjøredynamikk og komfort. 
I det minste fant vi bilen noe mer komfortabel enn tidligere; en viss stumphet vi kunne huske over korte ujevnheter, merket vi ikke noe til denne gangen. 

Mer krefter, lavere forbruk 

Det er under panseret de mest interessante endringene skjer. 
Blant bensinmotorene fortsetter 180-hesteren å være innstegsmodellen. 
Deretter endres resten, med 211-hesteren som nå økes til 225 hk. 
I tillegg erstattes 3,2-literen på 270 hk med en 3-liter på 272 hk, også den en V6-er. 

Eksteriørbilder: 

Samme tendens gjør seg gjeldene på dieselsiden: 
Innstegsmodellen 2.0 TDI på 143 hestekrefter fortsetter, mens resten blir endret. 
170-hesteren blir til 177 hk, og 3.0 V6 TDI på 240 hk økes nå til 245 hk. 
Det handler med andre ord ikke om noen nedskalering i stor grad, men om en oppjustering av effekten. 

Testkjørt diesel og bensin 

For vår del kjørte vi de motorene vi finner mest representative av hver drivstofftype: 
2.0 TDI med 177 hestekrefter og S tronic dobbeltkløtsjkasse, og den oppgraderte "GTI"-motoren 2.0 TFSI med 225 hestekrefter og tiptronic 8-trinnsautomat. 
Begge drivlinjene representerer et klart fremskritt i forhold til forgjengeren, og vi ville kunne trives riktig så bra med den ene og den andre. 

Når det gjelder innstegsversjonen med forhjulsdrift og dieselmotoren på 143 hestekrefter, viser den seg i praksis lite interessant - den utgjør en svært liten andel av salget. 

Oversikt over motorene: 

Bilen blir trådløs sone 

Innvendig kan det velges mellom 35 forskjellige farge- og material kombinasjoner. 
(De fleste nordmenn er imidlertid så konservative at de stort sett ender opp med en variant av sort, unntatt om de virkelig slår seg løs og velger grått). 
Det som derimot er det mest spennende innvendig er at du nå kan få Audi Connect i Q5 også. 
Det betyr egen WLAN-sone i bilen, med inntil fire oppkoblede enheter samtidig. 
I tillegg får du navigasjon med Google Earth, som kan vise deg omgivelsene i form av et satelittbilde, et bilde av virkeligheten i stedet for et grafisk kart. 
Som bonus gir en Audi-app for smarttelefoner deg tilgang til hele 5.000 radiostasjoner. 

Vi liker fortsatt Audi Q5, og nå enda bedre enn før. 
Dette gjelder også mange andre nordmenn: 
Det er allerede blitt solgt godt over 4.000 nye Q5 her til lands, så å si alle med quattro firehjulsdrift og i hovedsak fordelt på de to 2.0 TDI-versjonene. 

Av den fornyede modellen satser importøren på å selge opptil 1.200 eksemplarer per år. 

Importøren åpnet for bestilling av den fornyede modellen 3. juli, og som nevnt er bilen på vei ut i markedet fra august. 

Lanseringsplan: 
