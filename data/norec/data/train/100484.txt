The Killers:«Sawdust» 

(Island/Universal) 

The Killers samler «fillers». 

En av fjorårets verste anmeldertabber ble begått i denne avis, nærmere bestemt av undertegnede, som presterte å gi The Killers' mektige «Sam's Town» en fattig treer. 
Herved beklaget - dels for å lette eget sinn, dels for ikke å gi inntrykk av at denne samlingen av B-sider og andre rariteter er bedre enn «Sam's Town». 

Men Las Vegas-kvartettens tiloversblevne materiale er så visst ikke dårlig. 
En rekke av disse sangene kunne like gjerne vært med på bandets to plater, som solide albumspor. 
Episk anlagte, synthpyntede rocklåter av typen de har gjort til sitt varemerke. 
The Killers burde dog skjønne at selv denne typen rusk-og-rask-plater trenger redigering. 
Den Lou Reed-gjestede singelen «Tranquilize» finner aldri fotfeste, versjonene av Joy Divisions «Shadowplay» og countrystandarden «Ruby, Don't Take Your Love To Town» er håpløse, og det er jo en grunn til at B-sider har fått navnet sitt. 

Mye fint for hungrige fans her, men et klassisk kompendium på linje med The Smiths' «Hatful Of Hollow» og Oasis' «The Masterplan» er dette ikke. 

ANBEFALTE KJØP: 
«All The Pretty Faces», «Sweet Talk», «Under The Gun», «Mr. Brightside» (remiks) 
