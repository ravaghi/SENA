På tokt i drømmeriket
Den sampleglade vestlendingen Pandreas snuser inspirasjonskildene i nakken med en av høstens lekreste elektronikautgivelser. 

Han sier selv at det ikke ligger noe mer enn et utslitt kallenavn bak aliaset, denne Andreas Rasmussen. 
Men jeg er likevel overbevist om at prosjektet Pandreas er oppkalt etter engelskmannen Gold Panda - bevisst eller ubevisst. 

Både singelen «Sirkel(sag)» (som dessverre ikke er med på denne utgivelsen) og Ukas Urørt-bangeren «Glimt» vitnet om at 22-åringen fra Ørstavik hadde latt seg inspirere stort av den skjeggete britens humpete og barnlige elektronika, hvor mottoet «alt kan samples!» regjerer. 

Sampleentusiastene befinner seg riktignok i et langt fra ensomt terreng - og man kun fint ha ført navn som Four Tet, Bonobo og Pogo opp på referanselisten - men det er langt mer som binder Pandreas og Gold Panda sammen enn bare klipping, pitching, liming, looping og enda mer klipping. 
Ta for eksempel den delte fascinasjonen for Østen, som kamprop og orientalsk folkesang i«Glimt» og kinesiske harper i, vel, «Kjina». 

Men først og fremst handler det om deres medfødte evne til å foredle det tilsynelatende samplekaoset om til varme, iøyenfallende popmelodier. 
Kuttet der Pandreas gjør dette best er høydepunktet «Flygespark», hvor skrikende strykere og skeletale beats kjemper harmonisk med hverandre. 
Den er så fin at man kan kjenner det fysisk. 

Lukten av svenske The Fields møysommelig oppbygde klubblåter brer seg for så vidt også ut av høyttalerne på åtteminutteren «Jaguar Shark» og jammete «Sol Campbell». 
Og det oppsummerer egentlig Pandreas EP svært godt: 
Dette er et vitnesbyrd om at en ussel jusstudent fra Norge har talent nok til å snuse sine inspirasjonskilder i nakken - og dét allerede på debututgivelsen. 
