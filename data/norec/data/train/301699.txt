De beste grepene fra americana-kokeboken
Masterclass med Martin Hagfors. 

ALBUM: 
Martin Hagfors har en omfattende merittliste bak seg her til lands - både som låtskriver og musiker - med deltakelse på et tosifret antall topplater skinnende på jakkeslaget. 

Også som soloartist har Hagfors tidligere vist sine kvaliteter, og tar også denne gang i bruk noen av de peneste grepene fra americana-kokeboken på sitt popkjøkken. 

«I Like You» er spekket av fyldig instrumentering og næringsrike vokalharmonier, blandet til en velproporsjonert helhet. 

Produsent Lars Horntevedt og hans hang til det elektroniske komplimenterer Hagfors sine smaksløker ypperlig, og skal ha mye av æren for at «I Like You» sklir like godt inn i selskap av Tortoise som Steely Dan. 

Den piano-perlende «Not Now» og Susanne Sundfør-gjestende «Hanging On To Innocence» bekrefter popelegansen ut i fingertuppene, på et generelt helstøpt og ytterst vellykket album. 
