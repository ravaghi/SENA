Kriminelle kvinner
George Clooney og Brad Pitt er byttet ut med Sandra Bullock og Cate Blanchett i «Ocean’s Eight». 

Og funker det? 
Både ja og nei. 
Forventningene er store til en ny «Ocean’s»-film, spesielt med et ensemble av flere av Hollywoods flinkeste kvinner som Sarah Paulson, Anne Hathaway og Helena Bonham Carter. 

Jeg liker at historien handler om Danny Oceans søster Debbie (Sandra Bullock), som fører den kriminelle arven (som tydeligvis alle utenom ei tante er belastet med) videre. 
Selve plottet om å samle en hel gjeng med flinke kriminelle kvinner for å stjele uerstattelige juveler under The Met Gala, er også spennende og kreativt. 
Men så hakker det litt på flere fronter, og jeg undrer meg om manusforfatter og regissør Gary Ross («Hunger Games») var rette mann for akkurat denne jobben. 
Filmen mangler noe av Steven Soderberghs finesse, sømløse overganger og kulhet fra de originale «Ocean’s»-filmene. 

Det er også rimelig mange huller i manuset, og forklaringene blir for omstendelige. 
Selv om det er noen uventede vendinger, blir jeg heller ikke særlig overrasket. 
Ser en bort fra dette, er det likevel en underholdende film med god personkjemi mellom skuespillerne. 
Og det er mer enn nok bling, glamour og stjerner til å skinne om kapp med sommersola, så kjedelig er det aldri. 
