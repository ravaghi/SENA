TEST:Forbedret Mitsubishi ASX 

Mitsubishi oppdaterer storselgeren ASX. 
Holder det til å tukte konkurrentene? 

ASX var en stund Norges mest solgte SUV. 
Det er den ikke lenger, men den kom med på topp 20-listen over de mest solgte bilene i 2012. 
Siden ASX figurerte i toppen av salgslistene, har det imidlertid skjedd en god del på SUV-fronten, og konkurransen er hardere. 

Også fra egne rekker trues ASX, for storebror Outlander har nettopp kommet i helt ny utgave. 
Dessuten har Både Citroën og Peugeot lansert sine versjoner av ASX, henholdsvis C4 Aircross og 4008. 

Endringene 

I vår nyhetsartikkel beskrev vi mer i detalj hva som er nytt med ASX, men det handler om både designendringer utvendig, forbedringer i hjulopphenget og mindre endringer i interiøret. 
I tillegg ble en del av prisene justert nedover. 

Topputgave 

Vi har kjørt topputgaven, dieselmodellen med firehjulsdrift og det høyeste utstyrsnivået. 
Denne begynner på 355.000 kroner. 
Da er en rekke ting på plass, som navigasjon, elektriske skinnseter, ryggekamera, stort glasstak og xenonlys, for å nevne noe. 

God plassutnyttelse 

Den kanskje største fordelen med ASX er ikke endret, nemlig at den har god plassutnyttelse. 
Det betyr at den faktisk kan fungere som en fullverdig familiebil, om du ikke er alt for kravstor når det gjelder bagasjeplassen (442 liter). 
Spesielt bakseteplassen er god, så i denne bilen er det ikke noe problem å frakte fire voksne. 

Ikke best på kvalitetsfølelse 

Ellers er det mindre endringer i interiøret som ikke endrer helhetsinntrykket veldig. 
Det betyr at ASX har et helt greit førermiljø, men at det er litt å gå på når det gjelder materialkvalitet. 
Det er et relativt enkelt preg over hele linja, selv om utstyrsnivået er høyt. 
Funksjonaliteten er imidlertid grei nok, og det nye navigasjonsanlegget er helt OK i bruk. 

Det litt enkle inntrykket understrekes til en viss grad av en støydemping som ikke er den beste vi har vært borti. 
Dette er ingen stor sak, men det samlede inntrykket er at det finnes biler i klassen som gir en generelt høyere kvalitetsfølelse og fremstår litt mer raffinerte. 

God komfort 

Kjøremessig fremstår ASX som helt grei. 
Komforten er på de fleste måter god, mye fordi man har valgt et mykt fjæringsoppsett som gir god flyt på landeveien. 
Over de skarpeste ujevnhetene er likevel ikke der ASX er mest smidig, men i det store og hele er dette en fin langtursbil. 

Ikke sportslig 

Til tross for oppdatering er ikke ASX særlig sportslig av seg. 
Det er en del bevegelse i karosseriet når du presser den hardt i svinger, og balansen heller i den understyrte retningen. 
Dette er ikke veldig overraskende i denne klassen, men det finnes morsommere og spenstigere alternativer, som eksempelvis Opel Mokka. 

Nok av krefter 

Dieselmotoren har med sine 116 hester og 300 newtonmeter ytelser som matcher bilen bra. 
0-100 går på 10,6 sekunder og det reflekterer at du har nok med krefter i de fleste situasjoner. 
Hvis man skal si noe negativt om motoren er det at kraftutviklingen ikke er like jevn som i de beste. 
Det betyr at det er litt lite drag på lave turtall, og at turboeffekten kommer vel brått når du bikker over 1.500 omdreininger. 
Så fort har utviklingen gått, for dette ville vi neppe lagt merke til for bare få år siden. 

Dette blir litt ekstra merkbart fordi Citroën C4 Aircross og Peugeot 4008 er tilgjengelig med en meget fin 1,6-liter med omtrent samme ytelsene. 
Forbruket er også hakket lavere, men her skiller det lite. 
ASX på sin side bruker 0,51 liter per mil og slipper ut 132 gram, hvilket er godkjent. 

Fin girkasse 

En meget god sekstrinns manuell girkasse veier imidlertid litt opp. 
Sjaltingen går presist og lett, og utvekslingene passer godt til norske forhold med et sjettegir som egner seg på motorvei og raske landeveier. 

Firehjulsdrift 

Firehjulsdriftsystemet er konstruert slik at du kan velge mellom forhjulsdrift, automatisk fordeling og en "låst" fordeling (4wd lock). 
Sistnevnte betyr ikke statisk låst 50/50-fordeling, men at mer av kreftene lettere sendes bakover, og at det ikke nødvendigvis kreves hjulspinn for at det skal skje. 
Dette gjelder uavhengig av hastighet og gir dermed et mer permanent preg. 

I praksis fungerer systemet som forventet. 
Vi opplevde at bakhjulene fikk krefter nok og at man tar seg godt frem, ikke minst med systemet i "låst" modus. 

Konkurrenter 

Mistubishi ASX konkurrerer i et segment som blir stadig mer tettpakket. 
Hovedkonkurrentene heter nå Opel Mokka, Nissan Qashqai, Hyundai ix35 og Kia Sportage, i tillegg til nevnte Peugeot 4008 og Citroën C4 Aircross. 

ASX har først og fremst plassutnyttelsen som sitt sterkeste konkurransefortrinn. 
I tillegg er den relativt gunstig priset, spesielt om du tar med utstyrsnivået til toppmodellen i betraktningen. 
Dersom du ikke er så opptatt av utstyr, får du en dieselversjon med firehjulsdrift til 319.000 kroner. 
Det er ikke så ille, spesielt siden den heller ikke er ribbet for utstyr. 

Fornuftig 

Dette gjør ASX til ett av de mest fornuftige kjøpene i segmentet for små og rimelige SUVer, og vi ruller derfor terningen slik at den akkurat vipper opp til en 5'er. 
Men det finnes altså biler som gir et litt mer påkostet inntrykk, og som oppleves morsommere på veien. 
Sjekk også de franske søsterbilene, for de har en hakket mer fleksibel motor, selv om Mitsubishi-versjonen på papiret er noe sprekere. 
