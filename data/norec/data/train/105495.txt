Kunstanmeldelse:Et minnested for evigheten 

Med svenske Jonas Dahlbergs forslag har juryen valgt den opplagte vinneren av konkurransen om minnestedene etter 22. juli. 

Konkurranse om minnesteder etter 22. juli Rådhusgalleriet, Oslo, 22/2 - 4/3 

Hans løsning kommuniserer klart og direkte og gir en fysisk fortolkning av tragedien og sorgen som vil tale til alle. 
Ved å kutte en tre og en halv meter bred slisse gjennom fjellet på Sørbråten i Hole kommune gir han tomrommet og savnet et fysisk uttrykk. 

Slissen gjennom odden som stikker ut i fjorden vil være synlig på stor avstand. 
Samtidig får publikum muligheten for en intim opplevelse. 
I bergveggen på landsiden skal det skjæres ut en hule i fjellet. 
En underjordisk gang gjennom fjellet leder frem til hulen, og herfra vil man kunne lese navnet på alle dem som ble drept på Utøya, hugget inn i veggen på motsatt side. 

Avstand og nærhet 

Slik kombinerer løsningen de mange fasettene i sorgen etter massakren 22. juli. 
Det store snittet, kuttet i landskapet, symboliserer virkningen terroren har hatt på hele samfunnet. 
Den intime opplevelsen i hulen og navnene i fjellveggen symboliserer det private savnet familiene har etter dem som ble drept. 

En annen sympatisk faktor ved Dahlbergs løsning er at massene som fjernes fra odden skal brukes i minnestedene i Oslo. 
Steinen skal brukes i murene der navnet på de drepte skal hugges inn. 

Dahlbergs løsninger i Oslo er ikke like sterke som den på Sørbråten. 
Det midlertidige minnestedet foran Deichmanske bibliotek har fellestrekk med Vietnam-veteranenes minnested i Washington D.C., mens forslaget til det permanente minnestedet i Regjeringskvartalet virker litt stivt og formalistisk. 

Her kan enkelte av de andre deltagerne i konkurransen, som Goksøyr & Martens og Snøhettas forslag om å flytte en del av naturen på Utøya til Regjeringskvartalet, gi ideer til en videre bearbeiding av Dahlbergs forslag. 

Én ting er sikkert med hensyn til det permanente minnestedet, og det er at alt er usikkert: 
Vi venter fortsatt på en beslutning om Høyblokkens fremtid. 
Uansett må flere sider ved Dahlbergs forslag diskuteres. 

For eksempel ønsker han å legge et nytt dekke på plassen foran Høyblokken. 
Det som er der i dag er meget vakkert (arkitekter: 
Lunde & Løvseth). 
Men ideen om et amfi som en del av minnestedet er sympatisk. 

LARS ELTON 
