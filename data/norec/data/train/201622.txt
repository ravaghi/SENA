Toshiba Satellite P200
Toshibas siste 17-tommer skremmer deg ikke med rå ytelse, men så blir du ikke akkurat skremt av prisen heller. 

Toshiba har vært mye i vinden i det siste, spesielt da de på noen få timer solgte ut et stort lager med Satellite Pro L40. 
Til en pris under tre lapper var det ganske enkelt som prisrekord å regne. 

LES OGSÅ: 

Men Toshiba har større og kraftigere bærbare også. 
Tidligere har vi testet både Qosmio G30 og Satellite X200. 
Nå har vi sett nærmere på Satellite P200 - 1I2, som ikke helt uventet er nokså lik den sistnevnte maskinen. 

Spesifikasjoner testmaskin: 

Intel Core 2 Duo T5450 @ 1,66 GHz 17,1" skjerm i bredformat (1440 x 900 piksler) 2 GB DDR2-minne 200 GB harddisk ATI Mobility Radeon HD 2600 (256 MB RAM) 
WLAN (a/b/g/n) 10/100 Mbit LAN + modem 6 x USB, FireWire 1 ExpressCard/54 kortplass Kortleser for SD, MMS, MS/PRO, xD S-Video, VGA og HDMI ut, lyd inn/ut HD DVD ROM (med DVD/CD-brenner) Integrert webkamera og mikrofon Windows Vista Home Premium Dimensjoner (B/D/H): 
40,0 x 28,9 x 5,1 cm Vekt 3,44 kilo Pris: ca. 7.500 inkl. mva. 

Satellite X200 

Hva vi på den annen side var noe overrasket over var at maskinen kommer med HD DVD-spiller, selv om formatkrigen visstnok er over. 
Men de ville kanskje bare forsikre seg om at kundene får det beste så lenge de har enheter igjen på restlageret... 

Konstruksjon 

Utseendemessig er det ikke så mye som skiller denne fra X200, med lokket oppe er det sort og sølv som hersker. 
På toppen av lokket finner vi dog en mørkeblå metallic farge. 

Men selv om den generelle formen og følelsen minner om X200 er likevel Satellite P200 både lettere og litt tynnere. 
Kvaliteten er altså helt grei med tanke på bruksområde - en 17-tommer er jo ikke noe folk flest drar med seg hver dag, og i likhet med de fleste andre er heller ikke denne lagd for å dras med seg hver dag. 

Tastaturet tar hele maskinens bredde og det er derfor også blitt plass til en numerisk keypad. 
Merk for øvrig at vårt presseeksemplar kommer med engelsk tastatur og derfor mangler æ,ø og å. 
Vi regner med at maskinene som skal selges her til lands vil ha felles skandinavisk tastatur av typen vi finner på X200 - det har forresten litt svikt, men er behagelig i bruk. 

Touchpaden under tastaturet er god og følsom, med store og gode taster. 

Skjermens oppløsning er på 1440 x 900 piksler, noe som er et absolutt minimum på en 17-tommers bærbar. 
Ellers har vi egentlig ikke noe å utsette på denne - den blanke skjermen har anstendige farger og god kontrast. 

Øverst på skjermen finner du et 1,3 megapiksels webkamera og integrert mikrofon, slik at du enkelt kan eksponere deg på Internettet. 

Tilkoblingsmuligheter 

Når skjermen vippes opp sperrer den for eventuelle kontakter bak, noe vi egentlig ikke er helt happy med på en 17-tommer - denne vil jo gjerne stå på ett sted i lange perioder av gangen. 
Da gir det et langt mer ryddig inntrykk dersom for eksempel ekstern mus, nettverk, lyd, ekstra skjerm og strøm kan kobles til i maskinens bakkant. 

I stedet er det altså på sidene og i front at vi finner kontaktene. 
Varmluften blir ventilert ut på både på høyre og venstre side. 

På høyre side finner vi hele fire USB-kontakter samlet langt fremme, modem, det optiske drevet og plass til kensingtonlås . 

De fleste kontaktene finner vi på venstre side. 
Bakerst finner vi strøminntak og VGA-porten, og lenger framme nettverk, 2 x USB, S-Video, HDMI, FireWire og ExpressCard/54. 

I front har vi en bryter som slår det trådløse nettverkskortet av og på, lydkontakter, volumkontroll og minnekortleser. 

Ytelse 

De siste 17-tommerne vi har testet er av typen som typisk appellerer til gamere, mens P200 nok ikke når helt opp på det nivået. 
Vi har likevel sammenlignet med både Satellite X200 og råtassen fra Dell: XPS M1730. 

Naturligvis blir dette rått parti, så glem derfor ikke at P200 stiller i en helt annen vekt- og prisklasse. 

Ytelse i PCMark05: 

Ikke akkurat uventet ligger P200 bak i alle disipliner, men har egentlig jevnt over anstendig ytelse. 

Ytelse i 3DMark05 og -06: 

Ingen overraskelser her akkurat, men merk at dette ikke betyr at P200 er håpløs til spilling. 
Med skjermoppløsningen på 1440 x 900 piksler er egentlig grafikkortet godt nok til å drive de fleste 3D-spill med anstendig detaljnivå, med unntak av de aller siste og mest krevende spillene. 

Batterilevetid og støy 

For kjøpere av 17-tommere er sjelden batterilevetiden et tema, men for dere som skulle bruke denne også litt utenfor stua kan vi fortelle at det med våre testprosedyrer holder i anstendige to og en halv time. 
Mer enn godkjent for en 17-tommer. 

Varme er heller ikke noe problem for Satellite P200 - for det første utvikler ikke komponentene i denne PCen så veldig mye varme, og for det andre sørge utlufting på begge sider for at det ikke er behov for ekstremt kraftige vifter for å flytte luften. 

Det betyr på ingen måte at det er en stillegående bærbar under hard belastning, men når den ikke jobber hardt er den relativt stillegående. 
Viftene spinner svakt opp av og til, men du skal være nokså støyallergisk for å betrakte det som sjenerende. 

Tastaturet og håndleddsstøtten er fri for plagsomme "hotspots", altså spesielt varme områder. 
Vi opplevde heller ikke høyfrekvent piping eller andre plagsomme lyder fra maskinen. 

Vurdering og konklusjon 

Toshiba Satellite P200 - 1I2 er - på tross av at den fikk bank av de to gamingmaskinene vi sammenlignet med - egentlig en fin altmuligmaskin for deg som ikke har bruk for ekstrem ytelse. 

Som "bærbar" er dette altså en PC for deg som strengt tatt ikke har tenkt å bære så mye rundt på maskinen - kanskje bare flytte den fra rom til rom eller bruke den i stua, der den lett kan pakkes unna når svigemor kommer på besøk. 
Eller trenger en maskin å ta med på hytta i feriene. 

Til vanlig bruk som surfing, lett bildebehandling og videoredigering, tekstbehandling og det meste av medieavspilling vil den fint takle biffen. 
Også som spillmaskin vil den som nevnt klare seg fint dersom du ikke forventer mirakler. 

Den kommer også med HD DVD-spiller, selv om vi har problemet med å helt se den fremtidige nytteverdien av dette. 
Likevel - har du noen filmer er det jo greit, og det ser ikke akkurat ut til å ha bidratt til en dyrere PC. 
Men for full effekt vi kunne nok ha ønsket oss en litt sterkere prosessor - avspillingen er ikke like jevn som vi kunne ønsket, og spesielt er det merkbart dersom vi kjører HD DVD ut via HDMI til full HD på 1920 x 1080 piksler. 

Likevel er det alt i alt en fin og stor allrounder til en svært behagelig pris. 
Den ender opp med en solid firer på vår terning. 
