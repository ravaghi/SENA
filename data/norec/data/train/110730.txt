Motörhead «Motörizer»
(SPV / Indie) 

Samme plate for noen og tyvende gang... 

Sånn kan det faktisk sies med Lemmy og Motörhead, for så lite skiller uttrykket seg fra i dag og tredve år tilbake. 

Egentlig er det imponerende at den hese grinebiteren nekter å legge seg ned for verken sprit eller alder, men ufortrødent fortsetter å hamre ut sin patenterte pønkmetal. 

Men selv om energien og fokuset er der, kan ikke denne lytteren unngå et lite tretthetsbrudd i indreøret etter nok en omgang med far sjøl; 
Står ikke dette allerede i platehyllene mine, liksom? 
(en låt som «Rock Out» må jo være mannens femtiende versjon av «Ace Of Spades»...) 
Ingen skal ta fra Lemmy æren av å være en av de mest innflytelsesrike - kanskje den aller ypperste - innen moderne speed- og thrash-relatert metal, men tiden som grensesprenger er for lengst forbi. 

Men det er hesblesende hyggelig nok, dette. 
Igjen. 

ANBEFALTE KJØP: 
«Teach You How To Sing The Blues», «One Short Life» og «Back On The Chain». 
