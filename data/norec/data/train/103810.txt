Halvdan Sivertsen:«Frelsesarmeens Juleplate 2003» 

(Frelsesarmeen/Norwave) 

Høystemt i ord, lavmælt i tone. 

Så lavmælt forsiktig (men delikat - bevares!) er Halvdan Sivertsens plate at den tidvis tenderer mot det monotone. 
Kun ett sted brytes andaktstemningen med tilstrekkelig farge, nemlig i hans og kona Marit Ellisiv Bakkens fornorsking av Shane McGowan/Kirsty MacColl-duetten «Fairytale Of New York». 
«Storbyjul» er faktisk en sjeldent god oversettelse og et høydepunkt på en plate hvor Sivertsen ikke helt makter å unngå sjablong-stillbildene om en fredfylt jul når han skriver en ny julesang. 

Likevel har han plukket andre tekster - fra Øverland til Blix - svært behendig. 

Den forsiktige og velplasserte bruken av Frelsesarmeens The New York Staff Band er også med på å heve en plate som burde bli et greit tonefølge for stillfarne førjulskvelder. 
