Skrekkens USA
Omfattende grøss med en for så vidt interessant vri. 

Vi befinner oss i det amerikanske suburbia anno 2022: 
I det store og det hele er hele landet blitt et harmonisk; fred og ro, lite kriminalitet, samfunnsapparat som fungerer. 

Men. 
Prisen for det hele er at 12 timer hvert eneste år, fra 19 til 07 neste morgen, er enhver forbrytelse lovlig. 
Også drap. 

«The Purge» (utrenskningen, renselsen) blir dette døgnet kalt. 
Og den allmenne mening har festet seg at disse 12 timene er tilstrekkelig til at ethverts samfunns bunnfall og ethvert individs iboende jævelskap får den tid og det rom som er nødvendig for ellers å leve i harmoni. 

Vår film trekker innendørs hos en velhavende selger av sikkerhetssystemer. 
Når kvelden kommer, er det altså tid for å senke husets armering og tenne overvåkningskameraene. 

Men, selvfølgelig, finnes det hull i sikkerheten, selvfølgelig finnes menneskelige følelser, selvfølgelig bryter helvete løs. 

Og her er den interessante biten: 
Dette er en fremtidsvisjon om vold som rammer midt i amerikansk middelklassemellomgulv. 
På tross av alle overordnede sikkerhetsforanstaltninger, overvåkning, nasjonale hensyn, personlige forholdsregler: 
Man rammes selv, «sikkerheten» slår tilbake. 

På den annen side skjer dette såpass oppskriftsmessig, forutsigelig og egentlig klisjepreget, at noe mesterverk kan filmen knapt kalles. 
Den er først og fremst en standard, noe oppjazzet skrekkvisjon. 
