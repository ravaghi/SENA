Slik har du ikke hørt norske folkesanger før
Vindrosa lar norske folkesanger møte rytmer fra Asia og Afrika - og får Håvard Hedde til å bli eksotisk. 

ALBUM: 
Vindrosa, med utspring i Stavanger-området, har med «Østenfor sol» skapt et eksotisk eventyr av ei plate ved å følge en god idé helt til mål — uten å fire på noe punkt. 

Samtidig har mennene bak skapt en plattform for et nytt, stort sangtalent, Stina Kjelstad (21), opprinnelig fra Toten — som ikke skal være lei seg for at hun minner om Gåtes Gunhild Sundli. 
Kanskje har de også fått Dag Sindre Vagle (35) fra gruppa Helldorado til å forstå at han like godt kan synge på norsk. 

Begge gjør en formidabel innsats på «Østenfor sol» — bare hør Kjelstad i «Eg ser deg utfor gluggen» eller Vagle i Arnulf Øverlands «Om kvelden når det mørkner» — eller begge to i «Jeg lagde meg så silde» og «Inga Litimor». 

Jordomseiling 
Fødselshjelperne er drevne folk fra bransjen, om enn ikke de siste åra. 
Det har sin naturlige forklaring. 
Den rutinerte musikkprodusenten Sverre Erik Henriksen er etter en fire års tid på jordomseiling åpenbart sulten på å ta opp igjen faget, og han starter med seg sjøl — kanskje inspirert av lyder han plukket opp underveis. 

Men han er ikke aleine. 
Som co-produsent og -arrangør har han sin gamle kollega fra bandet Nøkken (de med «Om det ikkje går buss» fra 1981), forskningsjournalist og forfatter Bjørn Vassnes. 

Norske folkesanger Gruppa har rett og slett tatt for seg den norske sangskatten og sendt den ut i verden — og kledd opp sangene på nytt. 
Rammeverket, eller kroppen, er tradisjonelle instrumenter som kontrabass, keyboard, gitarer og perkusjon, mens det velsmakende krydderet består av iransk dulcimer og tromme (santoor og daf), portugisisk guitarra, klezmerklarinett, vestafrikansk djembe (tromme), irsk blikkfløyte og innslag av marokkansk sang. 

Verdensmusikk Nyinnspillinger av gamle folkesanger er gjort mange ganger før, med Herborg Kråkeviks «Kråkeviks songbok» som den største salgssuksessen, men aldri på denne måten. 
De norske og innvandrede musikerne framfører norske folkesanger som om de var født i helt andre kanter av verden, og resultatet er et fabelaktig stykke «verdensmusikk». 
Det er ikke gjort store inngrep, det som er gjort føles bare så riktig. 

Sivle og Øverland 
Det er kanskje derfor man blir litt satt ut av styrken og den nye magien i tradisjonelle sanger som «Ola, Ola, min eigen unge», «Håvard Hedde», «Ormen Lange», «Å kjøre vatten, å kjøre ved», middealderballaden «Bendik og Årolilja» og Per Sivle og Lars Søraas' «Den fyrste song». 

Det er selvfølgelig her produsentene kommer inn — og de spiller dessuten en rekke instrumenter sjøl. 
Henriksen har produsert artister som Steinar Albrigtsen (blant annet storselgeren «Alone Too Long»), Anne Grete Preus, René Andersen, Lillebjørn Nilsen og Jan Magne Førde i tillegg til Nøkken — og spilt og skrudd lyd på enda flere produksjoner. 

«Østenfor sol» er den sterkeste søknaden jeg kan tenke meg overfor artister som er lystne på å tenke nytt, og trenger hjelp på veien. 
