R&B-eksentrikeren med mer puling enn krig på «War & Leisure»
Blandet drops fra Miguel. 

ALBUM: 
«I never feel like I belong/I wanna feel like I belong...somewhere,» sukka Miguel på blendende vakre «What’s Normal Anyway». 

Budskapet i låta – «bare vær deg sjøl» – er jo flosklenes floskel, brukt like flittig av Paradise Hotel-deltakere som mindfullness-prekende sjarlataner. 
Men den amerikanske r&b-sangeren; får det til å låte som et spørsmål om liv og død, en tidløs hymne for alle som kan føle seg fremmede i selv det beste selskap. 

To år har passert siden den fortreffelige forgjengeren «Wildheart», men utenforskapet til Miguel har neppe blitt mindre. 
En venn av meg gav bort albumet og ble møtt med skuffelse, som om 32-åringen var blitt døll over natta. 

Kanskje skyldes det Miguels enormt erotiske konserter, som mange opplever som invaderende. 
Han er heller ikke redd for å flekse sine gitarmuskler, noe som jo faller utenfor r&b-sjangerens; konvensjoner (i så fall må folk helt ha glemt den subversive kraften i Princes musikalske mutasjoner). 

Uansett er det urettferdig: 
Miguel er stort sett en over middels god låtskriver, og tidvis en briljant en. 

Samme sak gjelder for så vidt fjerdeskiva «War & Leisure». 
Men satt opp mot «Wildheart» fremstår den ufokusert. 
Med unntak av den fløyelsmyke neosoulen «Come Through and Chill» – som er et slags «(You Gotta) Fight for Your Right (To Penetrate!)» – er det langt mellom de virkelig engasjerende låtene på albumets andre halvdel. 

Riktignok er det en del overskuddspregede godbiter her, særlig helt innledningsvis. 
Der «Pineapple Skies» danser under den sukkersøte Los Angeles-himmelen, tar Star Wars-refererende «Sky Walker» bolig i nattklubben. 
Ikke minst er «Criminal» drevet av hans mest smakfulle gitarspill til dags dato. 

Helhetlig sett kjennes likevel «War & Leisure» litt for lett til at det er et album som vil se tung rotasjon. 
Med andre ord: 
Rikelig fred og avslapning, ikke tilstrekkelig krigshissing. 
