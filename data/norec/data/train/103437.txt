Gyllene Tider:«Finn 5 fel!» 

(Elevator / EMI) 

En oppvisning i klassiske pop-triks. 

Per Gessle og Gyllene Tider er nok en gang i ferd med å sette grannelandet på hodet, og vi forstår hvorfor. 
«Finn 5 fel!» (det skal for øvrig godt gjøres) er en forfriskende bunke sommerslagere, som kombinerer Gessles geniale pop-teft med Gyllene Tiders patenterte power-pop, iltre farfisa-orgel og shalala-/oohooh-/heyhey-refrenger. 

Her er håndklapp og mandoliner, tamburiner og skarpe gitarer og ikke minst glade, sommerlette tekstlinjer. 
Til og med en Ramones-hyllest, «Ande i en flaska», er det blitt plass til. 
Det er en avslappet lekenhet og melodifølelse over denne platen, som tvinger oss til å ta hatten av for Per Gessles pop-teft - nok en gang. 
