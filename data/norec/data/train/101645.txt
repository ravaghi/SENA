Filmanmeldelse:Gutte-skravling 

Gutta i denne filmen prater ustoppelig om seg selv, om damer, om seg selv igjen, og om roterende underliv. 

USA. 
For alle. 
Regi: 
Tom Gormican. 

Med: Zac Efron, Michael B. Jordan, Miles Teller. 

Det meste er fullstendig forutsigbart og lastet med klisjéer, selv om gutta unektelig har en viss sjarme. 
Her snakker vi om menn et sted mellom 25 og 30 som er livredde (tilsynelatende) for det øyeblikket da dama de til enhver tid har sex med, begynner å ymte frempå med frasen «hva nå?». 

Dette er unge menn som ikke vil binde seg, men som etter flere runder med fleip og flørt ser at faste forhold også kan være liv laga. 

Utallige filmer er laget over temaet, sett fra kvinners eller menns synspunkter. 
Enhver filmgenerasjon leter seg fram til en handling som passer et nåtidig ståsted og språk. 
Men det i seg selv er ingen garanti for at humoren treffer. 

Referanser til filmer, TV-serier og musikk er det flust av uten at det heller løfter denne romantiske kompis-filmen ut av det temmelig middelmådige. 

Ok, det finnes artige glimt av kjapp selvironi, men det som finnes av snert drukner i gjentagelser i en film der i det minste New York stemningen er god. 
