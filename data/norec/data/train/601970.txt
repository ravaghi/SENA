Blanding av konsert og stand-up
Omgitt av mektige fjell og ruvende trær, har rundt 200 publikummere samlet seg på Cafe Generalen for å få med seg konserten med Erik Faber. 
Denne fredagen har han med seg Kenneth Silden på piano, og Ørnulf Snortheim på gitar. 
De tre utgjør en solid trio, og selv om det er kaldt og kassegitaren til Faber fort blir noe sur, spiller de bra sammen. 

I år var det Erik Faber som startet årets konsertsesong i Ravnedalen. 
Det er en stund siden sangene til Faber ble spilt regelmessig på radio, men det betyr ikke at det er over for Kristiansandsartisten. 
Faber lanserte nylig albumet ”Not Over” i Tyskland, Sveits og Østerrike. 
Et album som består av både nye, og gamle låter. 
Det er uvisst når han kommer med ett nytt album i Norge, men under konserten røper Faber, ”Jo, jeg har noe på gang”. 

Denne kvelden består repertoaret stort sett av de mest kjente låtene til Faber. 
Sanger som ”Yesterday’s Call” og ”Century” blir møtt med applaus fra publikum. 
Noen av låtene blir noe monotone og det mangler litt glød i fremførelsen. 
”Don’t Stop”, er blant låtene som mangler det lille ekstra. 
Vi får også høre sangen ”All In All”, som er en av hans nye låter. 
Med en spennende melodi som tar oss litt bort fra en standard poplåt, blir dette en fin variasjon, selv om Faber sliter litt med å komme opp på de lyseste tonene i låten. 

Erik Faber har en fantastisk evne til å kommunisere med publikum. 
Mellom låtene får vi servert morsomme historier og utsagn, til publikums store begeistring. 
Det er nesten så det blir en blanding mellom konsert, og stand-up. 

Musikalsk sett blir konserten noe ensformig, med den samme besetningen på alle sangene. 
Men den etterlengtede forandringen i lydbildet kommer helt på slutten av konserten når kveldens gjest, Reidar Joreid fra Vennesla Pizza og Rock'n Roll Band, blir med på tamburin på låta, ”Not over”. 

Som ekstranummer spiller Faber "Rebel Yell" av Billy Idol, sammen med gitarist Stein Roger Sordal. 
Dette viser seg å bli en av kveldens høydepunkter, hvor vi får høre en mer rocka side av Faber sin stemmeprakt. 

Alt i alt er dette en fin konsert, men på grunn av mangel på variasjon under konserten, når den ikke helt opp på skalaen. 
