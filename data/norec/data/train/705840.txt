BRMC:Kler seg i svart 

Mørkt og mektig på grensen til det søvndyssende. 

Black Rebel Motorcycle Club: 
"Wrong creatures" (Cooperative/Border) 

I fjor var omsider The Jesus & Mary Chain tilbake på banen, så det er på tide at også Black Rebel Motorcycle Club trer fram i lyset igjen. 
De har riktignok aldri ligget i opplag, men det er likevel gått fem år siden forrige album. 

Bandet så dagens lys i San Francisco i 1998. 
Siden den gang har de flyttet til Los Angeles, og Leah Shapiro har erstattet Nick Jago på trommer. 
Highschool-vennene Peter Hayes og Robert Levon Been er fortsatt kjernen. 

På album nummer åtte har de fått med seg Nick Launay som produsent, en mann som har jobbet mye med Nick Cave. 
Ekkoet kan du høre på "Haunt", som også har et og annet med Leonard Cohen å gjøre. 

Flotte "Echo" minner på sin side om Echo & The Bunnymen, tilfeldig eller ei. 
"Question of faith" er mer i retning av The Jesus & Mary Chain. 

Sammenligninger har alltid vært problemet for BRMC. 
De var sent ute, og de har aldri overgått læremestrene. 
Det gjenspeiler seg i platesalget, som aldri nådde de samme høyder som samtidige nyrockere som White Stripes og Strokes. 

Etter introen "DFF" kommer "Spook", en garasjerocker på kjøretur i sumplandskapet. 
"King of bones" har en sprek basslinje, mens "Haunt" smyger seg rundt hjørnene. 
En BRMC-sang kan føles for lang, men både denne og påfølgende "Echo" forsvarer sine fem, sels minutter. 
Når "Ninth configuration" henger seg på med nesten sju, er det derimot i meste laget. 

"Question of faith" er friskere, mens "Calling them away" er nye snaue sju minutter med saktegående støyrock. 
Førstesinglen "Little thing gone wild" er eneste kutt der de virkelig langer ut, mens "Circus Bazooko" har en forfriskende sirkuslukt. 

"Carried from the start" går fra det stille til det støyende og tilbake igjen, mens "All rise" har noen fine pianoanslag. 

Døden er et gjennomgangstema på albumet, og det er få ting her som vil få deg til å vifte med flagget. 

Beste spor: 
"Haunt", "Echo", "Question of faith, "All rise". 
