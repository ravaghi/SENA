Beowulf
Britenes 1000 år gamle nasjonalepos er forvandlet til en barsk animert eventyrfilm for voksne. 

”Beowulf” byr på en sverdsvingende helt, et grusomt monster, en ildspyttende drage og en naken demon, beleilig formet som Angelina Jolie (tusen takk!). 

Animasjonen av mennesker blir stadig bedre, og om du kan se filmen i 3D, får historien en ny dimensjon. 
Bokstavelig talt. 
Filmen er en lang rekke av imponerende scener som ga meg hakeslepp! 

Farlig pakt 

Det er i Danmark det foregår, et land med høyere fjell og klipper enn jeg kan huske å ha sett der. 
Kong Hrotgars rike terroriseres av monsteret Grendel. 
Inn fra vest seiler Beowulf og hans menn, fast bestemt på å drepe monsteret. 

Men de møter tøff motstand, ikke minst fra Grendels demoniske mor, som med sine forføreriske evner får Beowulf til å inngå en pakt, som han skal komme til å angre på. 

Filmatisk magi 

”Beowulf” er regissert av Robert Zemeckis, mannen bak ”Tilbake til fremtiden” og ”Forrest Gump”. 
Nå har han laget sin beste film på lenge, full av filmatisk magi, oppfinnsom action og saftige figurer! 

Filmen er kanskje ikke helt tro mot den originale historien, men det kunne ikke bry meg mindre. 
Roger Avary og Neil Gaimans manus har lagt grunnlaget for herlig og storslagen underholdning! 

Skrekkelig monster 

Beowulf er en interessant heltefigur, spilt av dyktige Ray Winstone. 
Hans muskuløse mot og hemmelige svik er interessante kontraster i filmen. 
Ingen kødder med Beowulf, selv om Kong Leonidas hadde spist ham til frokost, middag og kvelds. 

Jeg vil også trekke frem Crispin Glover, som spilte George McFly i ”Tilbake til fremtiden”. 
Nå er han med på å gi monsteret Grendel en uventet sår og skrekkelig fremtoning, selv om animatørene fortjener mest skryt. 

Imponerende animasjon 

Filmen er fantastisk animert med motion capture, det vil si at skuespillernes bevegelser registreres og animeres i etterkant. 
Problemet med Zemeckis sin forrige motion capture-film, ”Polarekspressen”, var menneskenes døde øyne. 
De var rett og slett skumle. 

Øynene er mye bedre animert i ”Beowulf”. 
Og resten av animasjonen underbygger eventyret med et mildt sagt imponerende utseende. 
Se den i 3D om du kan, men ”Beowulf” er nesten like god i 2 dimensjoner som i 3 
