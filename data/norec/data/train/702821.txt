Buss til begjær
Jeg skylder dere alle å fortelle at filmen med alle de autentiske kjønnsorganene i bevegelse har kommet på DVD, og at den fremdeles er en utfordring for innlevelsen. 

Filmen handler om en orgasmehemmet terapeut som havner i en felles-mølje for homofile og heterofile, og så oppstår det sære samtaler og skrudde situasjoner og ubegripelig mye nakenhet. 
Å være naken er en engangs-foreteelse. 
Det er noe man blir, en visuell sensasjon, og i neste øyeblikk er nakenheten en del av naturen, som et tre eller en stein eller to hamburgere som er utgåtte på dato. 
En morsom sak for legen din og partneren din, men en slags pinlig gjentakelse for alle andre. 

Hele «Short bus» er en kjedelig gjentakelse for andre enn mora til skuespillerne, som ikke har sett barna sine sånn på mange år. 

Dessuten inneholder den et virkelig stort moralsk dilemma: 
Når skuespillere utfører virkelig sex for penger, er det prostitusjon. 
Horer blir ikke mindre horer for det om de leser Shakespeare underveis. 
