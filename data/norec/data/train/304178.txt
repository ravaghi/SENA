Jonas Alaska synger hardt og mykt om å være tenåring
Nok engang med et album som bugner av talent. 

Jonas Aslaksen (26) fra Åmli i Aust-Agder, alias Jonas Alaska, har med sitt triste, alvorlige ansikt skapt sitt eget image. 

Hans tredje album handler ifølge plateselskapet, og dermed sangeren selv, får vi tro, om «tenåringstilværelsen, med alt den innebærer av angst, forelskelse, skuffelser og ydmykelser». 

Altså ikke noe direkte nytt tema innen popmusikken. 
Dermed blir det uttrykket som bestemmer om Alaska fortsetter å være et originalt innslag i bransjen. 

Albumet er kort og kontant. 
11 sanger på 36 minutter. 
Men innen dette klassiske popformatet klarer Alaska og hans musikere, produsent og gitarist Erlend Mokkelbost, bassist Even Ormestad, storebror og trommeslager Thomas Aslaksen og kjæreste Billie Van å skape et imponerende spenn. 

Den varsomt akustiske Alaska er her, men også den ordfabulerende Paul Simon-aktige komponisten og ikke minst en ny, hardtslående variant, der Prince ikke er langt unna. 

Røft, men følsom. 
Nostalgisk, men nytt. 
Kraftfullt, men poetisk. 

Denne fyren har fortsatt en utstråling han er alene om i ny, norsk rockmusikk. 
