CounterStrike:Condition Zero 

Flere år i arbeid, forskjellige utviklere, lekkasjer og kontrovers. 
Slikt kan ta knekken på et spill, og vi lurer på om Condition Zero er blitt ødelagt av all forhåndsomtalen, eller om det er spillet alle CounterStrike-elskere har ventet på? 

Enkelt og greit, Condition Zero er enkeltspillerversjonen av CS. 
Det er en god ide på papiret, og det hørtes enda bedre ut for noen år siden når CS virkelig eksploderte i popularitet. 
Men som sagt har utviklingen tatt alt for lang tid, og det er liten grunn i dag å betale full pris for et spill du kan laste ned gratis bare for å få muligheten til å øve med datastyrte bots. 

LES OGSÅ: 

For det er det Condition Zero egentlig er - en offline treningsmodus som introduserer noen nye brett og våpen, men i essensen er samme, gamle CounterStrike, minus prepubertale småunger. 

Spill alene 

Hoveddelen av Condition Zero består av 18 brett du må spille gjennom, i puljer på tre. 
Du må utføre en rekke oppdrag i hver av disse puljene for å få lov til å spille videre - alt fra å bare drepe alle motstanderne til å drepe de med et spesifikt våpen eller innen en begrenset tidsperiode. 
Det fungerer greit nok, og de fleste spillerne som ikke har CS-erfaring fra før vil til slutt få grundig gjennomgang av spillets teknikker. 
Den kunstige intelligensen til de datastyrte motstandere varierer, men generelt oppfører de seg realistisk og virkelighetstro. 
De har sine feil, men det har jo også ekte, levende spillere du møter på nettet. 

Brettene du vil spille gjennom er i hovedsak de samme, gamle CounterStrike-mappene, men noen av de er blitt overhalt og endret på. 
I tillegg kommer det noen helt nye brett og ett brett hentet fra XBox-versjonen av spillet. 

Én potensielt interessant nyhet er Deleted Scenes-modusen. 
Det er en enkeltspillerkampanje som i sin tid ble utviklet av Ritual Entertainment. 
Her har vi en ordentlig historie, skriptede sekvenser og tydelige oppgaver. 
Men likevel 
- Deleted Scenes bruker virkemidler fra flere år tilbake, og førstepersonssjangeren har naturligvis så mye mer å by på enn dette. 
Derfor kan ikke Deleted Scenes sees på som noe annet enn en kuriositet for de virkelig hardbarkede CS-spillere. 

Utdatert teknologi 

Spillet bruker den samme, ærverdige Half-Life-grafikkmotoren som den originale CounterStrike. 
Det betyr altså at Condition Zero ser håpløst utdatert ut, med grove teksturer og spillermodeller. 
Selv om det er blitt pusset opp noen steder, er grafikken virkelig lite å skryte av. 
Et pluss er jo selvfølgelig at spillet er lite krevende, og kan kjøres selv på aldrende maskiner. 

Selv om CounterStrike er elsket av mange, ser vi ikke noen spesiell grunn til å bruke penger på Condition Zero - med mindre du har veldig lyst å oppleve CS uten juksing og umodne spillere, eller hvis du er desperat etter litt øvelse. 
Men har du CS-erfaring fra før er det liten vits i å investere i CZ, for du har allerede spilt dette spillet. 

PS: 
Det følger med en egen CD som i følge et klistremerke på coveret skal inneholde eksklusivt Half Life 2-materiale. 
Det er ikke tilfellet, det er de samme filmklippene som ble sluppet etter fjorårets E3-messe som ligger på CDen. 
Ikke forvent deg noe nytt. 

Mer nyttig fra DinSide Data: 
