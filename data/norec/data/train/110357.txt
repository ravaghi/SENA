Gøyal!
Nok en liten tegnefilmtriumf 

DOM: 
Skal si Disney har lært av sine nye samarbeidspartnere i animasjonsstudioet, Pixar. 
Menneskene her ser ut som «Pixar-folk», enten runde som bobler eller spisst firkantede i haken. 
Også når det gjelder tempo og voksenvennlighet er dette et stykke fra forne tiders håndtegnede animasjonsfilmer fra gamle Walts eventyrfabrikk. 

«Bolt» er på mange måter en moderne utgave av «Lassie», en «road movie» om en hund på den lange, farefulle veien hjem til «mennesket sitt». 
Underveis møter han selvsagt en gjeng nye venner, deriblant en fettbolle av en hamster som nesten stikker av gårde med filmen, og lærer et par lekser om hva som er viktige her i livet. 
Dataanimasjonen er spektakulær (det gamle problemet med å dataanimere hår og pels kan definitivt anses som løst), lydnivået høyt, vitsene kommer tett og hjertestrengene plukkes med virtuos Hollywood-fingerspissfølelse. 

Ikke et mesterverk på høyde med «Toy Story 2» eller klassikerne fra Disneys «gullalder», dette. 
Men jammen gøyal likevel. 

(Anmeldelsen er basert på den norskspråklige versjonen i 2D. 
Filmen vises også i digital 3D-utgave ved enkelte kinoer). 

MORTEN STÅLE NILSEN 
