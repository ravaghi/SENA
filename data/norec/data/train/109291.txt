Plateanmeldelse:Katy Perry - «Prism» 

En god dag på hitfabrikken. 

Nyskilte Perry har begått sin soleklare karrierebeste med «Roar», som gjør noe fornuftig med den bombastiske stadionestetikken hennes gjennombruddsplate «Teenage Dream» (2010) led under. 

Dette albumet er også vesentlig bedre enn forgjengeren. 

De svenske produsentene Max Martin og Dr. Luke (som drar lasset her; Stargate produserer én låt) satser nå mer på ren, polert discopop som dyrker salgbare melodilinjer og ikke stiller for store krav til Perrys vokalferdigheter. 

Californiajenta synger mer spiselig nå, og kler sin nyervervede sårhet bedre enn den seksuelle aggresjonen som overdøvet alt annet i forrige runde. 

Den dype, seige klubbmusikken på «Dark Horse», housepumperen «Walking On Air» og den gladtriste sødmen på «Love Me» bidrar til å gjøre «Prism» noenlunde flerdimensjonal. 

Et passabelt blockbusteralbum, selv om monstersingelen bar bud om noe større. 

BESTE LÅT: 
«Roar» 
