Colt:«Whitelinefever»
(West Audio Music) 

Røff mann med røff musikk og røft liv - til han hilste på Jesus. 

Bak navnet Colt finner vi Rogalands-mannen Kjell Breivik, i mange år roadie for artister som Kaizers Orchestra, Morten Abel, Vidar Busk og mange andre. 
Breivik holdt på å kjøre sitt eget liv i grøfta før han ble frelst, hvilket også gjenspeiles i tekstene på hans platedebut. 
I sin nye rusfrie virkelighet er Kjell Breivik en røff country-rocker med svakhet for den amerikanske «ensom, deprimert og rastløs mann»-stereotypien. 
«Whitelinefever» er et ujevnt produkt, men der Breivik virkelig synger med tilstrekkelig intensitet og overbevisning - «Hardway», og ikke minst «Like A Rebel» (Waylon Jennings!) - legger han grunnlaget for en karriere som raskt kan bli veldig spennende. 
