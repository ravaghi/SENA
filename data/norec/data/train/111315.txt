Spillanmeldelse:«SingStar Guitar» 

(VG Nett) 
«SingStar Guitar» er ikke et dårlig spill, bare veldig overflødig. 

Guitar Hero har parret seg med SingStar, og følgende konsept er «født»: 
Syng og spill samtidig. 
Alene eller sammen med en annen. 

Jeg skriver «født» i anførselstegn, ettersom dette konseptet ikke på noen måte er nytt. 
Du kan synge med til låtene på «Guitar Hero» og «Rock Band» også. 
Og du kan synge og spille sammen med andre. 

Så hva i all verden er forskjellen? 
Gitaren er helt den samme også. 
Hadde man enda kunnet bruke Move-kontrolleren til noe. 
Men nei. 
Alt man kan gjøre er å ta opp seg selv via EyeToy-kameraet og se seg selv spille etterpå. 
Og det er ikke akkurat revolusjonerende, det heller. 

Slik jeg ser det, er spillet en helt unødvendig forlengelse av «Guitar Hero». 
Konseptet er likt også: 
Du spiller deg opp til å bli god, og kan kose deg med wammy-armen når du begynner å få dreisen på det. 

Låtene har den velkjente «tilfredsstille-alle-på-en-gang»-stil, med alt fra Tina Turner til Jamiroquai til David Bowie. 
I tillegg kan altså noen andre gaule og spille med. 
Sammen med deg, men likevel ikke sammen med deg. 

Spillet er ikke dårlig, det bygger på to suksessrike spill. 
Men det er absolutt ikke alt som blir bedre av å kombineres. 
Smør på flesk, heter det visst. 
Eller SingStar på Guitar Hero, om du vil. 

SINGSTAR GUITAR Plattform: 
PS3 Genre: 
Musikk Alder: 12 Utvikler: 
Sony Utgiver: 
Sony 
