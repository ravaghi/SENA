Testet: BMW X5
En ny X5 kommer til landet i disse dager. 
Vi har allerede testet den. 

Vancouver: 
Den nye SUV-en, eller Sport Activity Vehicle som BMW ynder å kalle den, er blitt snillere å se på. 
Jeg er egentlig ikke sikker på om den ser bedre ut enn den utgående modellen, som kom allerede i 2006. 

Det er en bil som har levd i sju lange bilår, men som fortsatt ser usedvanlig morsk og bra ut. 

Riktignok trenger den M-pakke og minimum 20-toms hjul for å få det rette stuket. 

Sterkt slektskap 

Den nye som står foran meg nå, er som snytt ut av nesa på sin forgjenger, bare ikke så barsk. 
Grillen er blitt helt vertikal, og snuta minner om 3-Serie. 
Resten av designen følger mye av den samme designen som de øvrige av BMWs modeller. 
Lyktene er smalere og bredere, og tåkelysene er flyttet opp i fangeren. 
Med det er fronten litt sintere enn før, men samtidig litt mindre mastodont. 

Fra siden mangler den også litt av den pondusen forgjengeren hadde. 
Det skyldes nok den lavere fronten, men det skyldes vel så mye de store vindusflatene som starter nedenfor panserlinja og gir litt gammel følelse av Range Rover. 

Vi gir likevel pluss i margen for digre vindusflater som gir god utsikt og oversikt. 
Bak virker den faktisk litt smalere, og mer lik lillebror X3, til tross for de kule, L-formete LED-lysene. 

Se flere bilder av X5: 

Evolusjon - ikke revolusjon 

Selv om vi snakker om en helt ny bil, så er designen en evolusjon og ingen revolusjon, ifølge designeren selv, Domagoj Dukec. 

Jeg tar meg i å savne den gamle sjefdesigneren Chris Bangle, en mann som i hvert fall turte å bevege et par linjer litt ut ifra familietreet. 
BMW og Audi har nå fått én ting felles: 
Alle bilene deres ser snart kliss like ut. 

Og når jeg ser en X5 fra forrige generasjon og den nye ved siden av hverandre, så synes jeg faktisk den nye virker mindre, selv om det motsatte er tilfellet. 
Den nye måler 487 i lengden og 194 i bredden mot den gamle modellens 485 og 193 centimeter. 
Bagasjerommet er nå 650–1.870 liter (opp med henholdsvis 30 og 120 liter), og det er fortsatt mulighet for en tredje seterad mot tillegg i prisen på 21.900 kroner. 

Kjøremaskin nummer én 

På bratte og svingete fjellveier opp mot Whistler Mountain får vi virkelig kjenne på den nye dynamikken. 
X5 er svingvillig, og styreresponsen fra den elektriske servoen er prima. 
X5 har alltid vært en stram svingkunstner, men den har ikke en historie for å flyte like elegant over parketten som enkelte andre digre firehjulstrekkere. 
Likevel er den mykere på ujevnt underlag enn før. 

Pakkeløsninger 

Nye X5 er ikke bare blitt en mye mer stillegående bil med super demping på alle nivåer. 
Den føles også vesentlig mer lettkjørt. 
Hemmeligheten ligger i noen knappetrykk og et antall tusenlapper, avhengig av hvor mye du vil legge i det. 

Driving Experience Control er standard. 
Ved hjelp av knappen ved girspaken kan du velge mellom programmene Eco Pro, Comfort og Sport for å forandre gassrespons, styrefølelse og karakteren i automatkassa. 

Velger du å dra kortet for å få en av de dynamiske kjørepakkene, vil du nyte godt av det enhver SUV trenger: justerbar demping og aktive støttesystemer. 
Da kan du velge fire forskjellige pakker: 

Comfort Adaptive Suspension-pakke (19.900 kroner): 
Justerbar demping som gir nivået Comfort+. 
Da får du Dynamic Damper control og luftfjæring med automatiske selvregulerende støtdempere bak. 
Det hele er elektrisk styrt og forandrer dempe-karakteristikken etter hvilket underlag du kjører på. 

Dynamic Adaptive Suspension-pakke (36.500 kroner): 
Gir bilen enda mer sporty kjørekarakteristikk i svingene. 
Strammer opp vogna og reduserer krenging. 

Professional Adaptive Suspension-pakke (43.800 kroner): 
Topp-pakka som gir fullt utbytte med maks komfort og kjøredynamikk. 
Kombinerer det meste av komponentene fra Comfort og Dynamic, og tilbyr innstillingen Sport+, hvor mange kan stille inn gassrespons og fjæring individuelt. 

Adaptive M suspension (48 400 kroner): 
Standard på M50d og M Sport-pakke. 
Samme funksjon som på Comfort Adaptive Suspension, men her tilbys i tillegg SPORT og SPORT+-modus for enda strammere oppsett. 

Herlige motorer 

3-liters diesel-sekseren yter nå 258 hester og 560 Nm. 0-100 går unna på 6,9 sekunder, og forbruket er redusert med så mye som 16 prosent: 0,62 l/mil og CO2-utslipp på 162 g/km. 

Trenger du mer står 50i eller M50d klar til de med stor betalingsvilje. 
Den første en 4,4-liters bensin-V8 med twinturbo og 407 hester og 600 Nm. 
Da når du 100 på fem sekunder blank. 
Eller du kan velge en monsterdiesel med trippel turbu, 381 hester og 740 Nm. 
Denne sprinter til 100 km/t på 5,3 sekunder. 
Sistnevnte skal bare ha 0,75 liter i koppen for hver mil. 
Slå den! 
På sikt kommer også BMW X5 i en oppladbar versjon, kalt eDrive. 

Se flere bilder innvendig: 

Ny «billig»-modell 

Men rosinen i pølsa er at innstegsmodellen får en firesylindret diesel – 25dA med 211 hester. 
Det betyr 100.000 kroner spart. 
Er du riktig gæren, og helt sikker på at du aldri vil bli kvitt bilen din igjen, så kommer nye X5 i en sDrive-versjon også – det vil si med bakhjulstrekk. 

SUV eller SAV? 

Når BMW har flydd oss halve jorda rundt for å teste deres nye super-SUV, så må det være noe spesielt. 
Det er det definitivt. 

X5 er en fantastisk bil som er best på det en SUV – unnskyld SAV – bør være: 
Dynamisk på svingete landeveier, komfortabel og romslig nok til å kunne mate en familie, og med bakkeklaring nok og et godt firehjulstrekk til å dra deg opp på hytta. 

X5 har alltid vært målestokken. 
Nå er stokken kvistet og kvesset, og klar for å planke Porsche Cayenne og Mercedes-Benz ML. 
Og kanskje Range Rover Sport i samme slengen. 

Rent kjøremessig er den blitt sjefen igjen. 
Og på komfortfronten er den helt på Mercedes-nivå. 
Men skal den bli virkelig farlig, trenger den litt stuk. 
20-toms hjul, litt offroad-stæsj under fangerne og dørene – og en M-Pakke fra lagerhylla. 
Konkurrentene er barske, og da er det ikke nok å se snill ut. 
