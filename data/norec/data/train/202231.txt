Fujitsu P27T-6
Vi snakker STOR skjerm, og faktisk ganske rimelig 

En vanlig PC-skjerm har vokst mye i løpet av de senere årene. 
Siden LCD-skjermene ble overkommelige for omtrent 10 år siden, og så direkte billige de siste par årene, har størrelsen og antall bildepunkter gått fra 15" og 1024 x 768 punkter til 22" og 1920 x 1080 punkter (også markedsført som "full HD"). 
Det er 2,6 ganger så mange punkter. 

Formatet har også endret seg. 
Vi har gått fra 4:3 (bredde : høyde) til 5:4 via 16:10, og til 16:9 som er dagens standard. 

16:9 formatet og 1920x1080 er egentlig ikke spesielt praktisk til jobbing, formatet er derimot skreddersydd til spill og video. 
Til jobbing og lesing av tekst er det alt for bredt og dessuten for lavt. 

Det finnes derfor også skjermer i 16:10 format med oppløsning på 1920 x 1200, dette foretrekkes av mange aktive PC-brukere, men de ligger altså et stykke over 1920 x 1080 i pris. 

Skal du ha stor skjerm til å boltre deg på, er det uansett en 27-tommer som gjelder. 

Fujitsu P27T-6 

En 27-tommer er stor (den er altså 69 cm diagonalt), men den er ikke så stor at det blir et problem å manøvrere over skjermflaten. 
Det opplever mange på 30-tommere, som aldri slo helt an selv blant kraftbrukere med romslige budsjetter. 

Oppløsningen er på 2560 x 1440 punkter, det er 4,6 ganger så mange punkter som på de gamle 15-tommerne med 1024 x 768. 

Panelet er av IPS-typen (In Plane Switching) som gir nesten uforandret fargebalanse uansett fra hvilken vinkel du ser på skjermen. 
Betraktningsvinkelen er oppgitt til 178 grader både vertikalt og horisontalt. 

Vanlige LCD-skjermer gir store fargeforandringer hvis du står ved siden av en kollega og ser ned på bildet på skjermen. 
Spesielt gjelder dette lysere rødfarger, og hud blir gjerne blå når man ser ned på skjermbildet. 

Konstruksjon 

Fujitsus 27-tommer er i hvit plast, med en middels bred kant rundt selve skjermflaten. 

Foten er firkantet med skrånende sidekanter og rett stamme. 
Skjermen kan vippes, heves og senkes 125 mm og i tillegg dreies rundt til høydeformat. 
Det er også en dreieskive under selve foten. 
I nederste posisjon er den bare noen 55 mm over bordflaten, noe som gir en behagelig nakke/hodeposisjon for brukeren. 

Tilkoblingene er omfattende, med VGA, DualLink DVI, 2 x HDMI og DisplayPort for bilde, 3,5mm jack for lyd (skjermen har 2 x 2 W forsterker og innebygde høyttalere) pluss en USB hub med 4 USB ut. 

Betjeningen skjer med en knapperad nedenfor nedre kant på skjermen. 

I bruk 

Skjermen har en jevn og god LED-bakgrunnsbelysning med svært lite lekkasjer. 
Fargeinnstillingene forvirret oss litt til å begynne med, siden det bare er i Office-modus at du kan stille inn fargetemperaturen når tilkoblingen er DVI. 
Med HDMI-tilkobling var den tilgjengelig også i andre modi, men da får du ikke korrekt oppløsning 
- HDMI stopper på 1920 x 1080. 

Med skjermen koblet til med DVI dual link og satt i Office modus (de andre er D-Mode, Foto og Video) og sRGB, fikk vi et utgangspunkt egnet for sammenligning. 

Fargebalansen er god, men heller ørlite mot det varme, røde - noe som for de fleste er behagelig. 
betraktningsvinkelen er topp og lysstyrken er utmerket. 

Ergonomien er også mer enn godkjent, skjermen lar seg tilpasse enhver arbeidsstilling. 
Dreieplaten under foten gjør det lett å vinkle skjermen når du f.eks. skal vise andre kolleger et skjermbilde. 

Det store arealet og den høye oppløsningen gjør at du har mye plass å boltre deg på. 
Samtidig er det ikke så stort areal å dekke at du må veive for mye med musa for å rekke over alt. 

På høykant er skjermen nesten overveldende høy. 

Konklusjon 

Fujitsu P27T-6 er en utmerket skjerm med mange gode egenskaper både når det gjelder bildekvalitet og ergonomi. 

En svært viktig egenskap er den relativt lave prisen. 
Den lilgger flere tusen kroner under Dells skjerm som vi har testet tidligere, og kvaliteten er omtrent den samme. 
Ingen av skjermene er uansett egnet til profesjonelt bruk i grafisk industri, men fungerer likevel ypperlig for entusiaster, kulturarbeidere og andre som trenger stor skjermplass. 

Fujitsu P27T-6 IPS 
