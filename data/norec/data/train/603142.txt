Filmanmeldelse:Nøtteknekkeren og de fire kongerikene 

Disney har drysset sitt tryllestøv over historien om «Nøtteknekkeren og musekongen» og tryllet den over fra ballettscenen til det store lerretet, men har den mistet noe av magien? 

«Nøtteknekkeren» med musikk av Tsjajkovskij og koreografert av Marius Petipa, er en av verdens mest kjente balletter, som igjen er inspirert av novellen «Nøtteknekkeren og musekongen» av E. T. A. 
Hoffmann, og filmen «Nøtteknekkeren og de fore kongerikene» har tatt litt fra begge deler og tilført mye nytt. 

Historien handler om Clara (MacKenzie Foy) som skal feire sin første jul uten moren som nylig er død. 
Moren har lagt en siste gave til henne, søsteren og lillebroren under juletreet, og til Clara har hun etterlatt et mystisk sølvegg. 
Det har et nøkkelhull, og gjennom letingen etter nøkkelen havner hun i en parallell verden med de underligste skapninger. 
Den andre verdenen består av fire kongeriker; Land of Snowflakes, Land of Flowers, Land of Sweets og en siste skremmende verden styrt av den onde Mother Ginger (Helen Mirren). 

Filmen er regissert av Lasse Hallström med manus av Ahsleigh Powell. 
Joe Johnston ble imidlertid hyret inn til omfattende reopptak med et revidert manus av Tom McCarthy. 
Det tyder på en konflikt om den kunstneriske visjonen mellom filmskaper og produsent/studio, og om det har gjort filmen bedre eller verre enn utgangspunktet er umulig å si. 

Det som trekker opp er Keira Knightley i rollen som Sugar Plum, to morsomme soldater spilt av Omid Djalili og Jack Whitehall (som burde vært med mye mer), filmens visuelle uttrykk og nydelige MacKenzie Foy i rollen som Clara. 
Men selv om det ikke er spart på noe når det gjelder overdådige kostymer, stjerneskuespillere og storslått scenografi, klarer ikke all verdens pomp og prakt å kamuflere at filmen mangler sjel, kjemi, og den sentrale kjærlighetshistorien mellom nøtteknekkeren og Clara. 
Fint å se på, men fort glemt. 

USA 2018 

Eventyr/familiefilm/fantasy 

Regi: 
Lasse Hallström, Joe Johnston 

Manus: Ashleigh Powell, Tom McCarthy, basert på novellen «Nøtteknekkeren og musekongen» av E. T. A. Hoffmann og balletten «Nøtteknekkeren» av Marius Petipa og Lev Ivanov 

Skuespillere: 
Helen Mirren, Keira Knightley, Mackenzie Foy, Morgan Freeman, Matthew Macfadyen, Omid Djalili, Jack Whitehall, Jayden Fowora-Knight 

Aldersgrense: 9 år 
