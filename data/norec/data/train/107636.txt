Shining:«In The Kingdom Of Kitsch You Will Be A Monster» 

(Rune Grammofon) 

Djervt og rocka fra jazzister. 

Crossovermetalprogjazz. 
Beskrivelsen av albumet til Oslo-bandet Shining er rappet fra en svensk anmelder og sier det meste om hva kvintetten sysler med på en utgivelse som unndrar seg all båssetting. 

Jørgen Munkeby (Jaga Jazzist, Bobby Huges, Hanne Hukkelberg), Morten Qvenild (Jaga Jazzist, The National Bank, Solveig Slettahjell), Aslak Hartberg (Klovner i Kamp, Oslo Fluid), Torstein Lofthus (Kurt Nilsen, Maria Mena, Jon Eberson, Maria Solheim) og Andreas Hessen Schei (Jaga Jazzist, Bertine Zetlitz), utgjør Shining på et album som vil glede alle musikkelskere med et åpent sinn. 

Å beskrive musikken til Shining i en håndvending er alt annet enn enkelt, men liker du navn som King Crimson, This Heat, Motorpsycho, Ornette Coleman, John Coltrane, Slayer og The Mars Volta, har du mye godt i vente fra Shining. 

Spor som «Goretex Weather Report» og «Perdurabo» er vel noe av det mest rocka som er blitt innspilt i Norge på uendelig lenge. 
Komplekst og krevende, men samtidig uhyre groovy, dynamisk og drivende. 

Shining er et djervt band som har lagt igjen alle konvensjoner i skapet. 
Det eneste de mangler, er en vokalist av Mike Pattons kaliber. 

ESPEN A. HANSEN 
