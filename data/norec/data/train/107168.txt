Solefald:«Red For Fire. 
An Icelandic Odyssey Part 1» 

(Seasons Of Mist/Indie Distribution) 

Ytterst kontrastfylt nordisk metal. 

Solefald har i en årrekke ligget vakende i vannskorpa og ventet på sitt gjennombrudd, og det kan komme denne gangen. 
Solefald har fremdeles sterke røtter i black metal, men rendyrker kontrastene mellom det atmosfæriske og brutale mer enn noen gang, blant annet bidrar Aggi Frost med kontrasterende vokal på flere av låtene. 
Solefald er ganske massive i sitt uttrykk, og tidvis mistes fokus i vellet av detaljer, men to helt sentrale epos redder likevel mye av helheten, «There Is Need» og spesielt «Crater Of The Valkyries», som avspeiler Solefald i et nøtteskall; flerstemt vokal og dempede virkemidler gjør dem vakre - huggende elgitarer og doble basstrommer gjør dem grimme. 
To nødvendige motsetninger for Solefald. 
