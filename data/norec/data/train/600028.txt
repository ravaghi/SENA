Visuelt vakker og vemodig
Drama 

USA 2013 

Regi: 
Brian Percival 

Manus: Markus Zusak, Michael Petroni, basert på boken med samme navn av Markus Zusak 

Skuespillere: 
Geoffrey Rush, Emily Watson, Sophie Nélisse, Roger Allan 

Aldersgrense: 
11 år 

Egnethet: 
Ungdom/voksen 

Filmen er magisk, vakker og grusom på samme tid. 
Allerede i første minutt var jeg solgt. 
Selv om det ennå er tidlig, er jeg ganske sikker på at dette blir en av mine favorittfilmer i år. 

Året er 1939 i Nazi-Tyskland. 
Ni år gamle Liesel (Sophie Nélisse), har mistet familien sin og blir sendt til en fosterfamilie. 
Hennes nye foreldre Hans og Rosa Hubermann (spilt av Oscar-vinner Geoffrey Rush og Oscar-nominerte Emily Watson), bor i Himmelgaten i München og tar henne til seg som sin egen datter. 
Og litt etter litt begynner hun å leve igjen. 

Fosterfaren lærer henne også å lese for første gang, og en helt ny verden av eventyr og kunnskap åpner seg for henne. 
Hun har imidlertid bare en bok og de har ikke råd til å kjøpe flere, så hva gjør en leselysten pike da? 
Jo, hun "låner" noen bøker fra en dame i byen som har veldig mange. 

Filmen er trist, og viser krigens brutaliteter, men den har samtidig et slør av eventyr og magi over seg som gjør at den føles veldig annerledes enn alle andre filmer jeg har sett med krigen som bakteppe. 
Kanskje det har med å gjøre at det er Døden selv som fungerer som forteller, og at historien stort sett ses gjennom en ung pikes øyne. 
Uansett fungerer det, og jeg ble trollbundet. 
