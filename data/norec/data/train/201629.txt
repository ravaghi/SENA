Audio Pro WF100:Trådløs lyd – helt enkelt 

Fra jeg åpnet esken og til jeg spilte trådløs musikk i stua tok det to minutter. 

Det er mye fint man kan si om kabler: 
De kommer i alle størrelser og prisklasser, og kan også fås i flere farger. 
Dessverre er ikke alle like imponert, og har du en bedre halvdel som har fått nok av kabelrotet ditt kan Audio Pros WF100-løsning være akkurat det du har ventet på: 
Den kan nemlig gjøre alle dine eksisterende produkter trådløse. 

Hva er det egentlig? 

I WF100-pakken ligger det to USB-dongler. 
Den ene er en sender, som du for eksempel plasserer i laptopen eller iPhonen din, mens den andre er en mottaker som du kan koble til stereoanlegget ditt eller TV-en. 

Det følger også med en strømadapter, samt overgangskabler som passer til TV-er, stereo-anlegg, mobiltelefoner og andre enheter som ikke har USB-inngang. 

På min laptop (Windows 7, men fungerer også med OSX) var det ingen programvare som måtte installeres, så alt jeg trengte for å få lyd fra stereoanlegget var å trykke på play i for eksempel Windows Media Player eller i WiMP-applikasjonen, og vips - så strømmet lyden ut. 

Hele prosessen tok to minutter, og er så enkel at alle kan klare det. 

Via WF100-settet hadde vi også stor glede av å gjøre vår iPhone-dokkingstasjon trådløs. 
De fleste dokkingstasjoner er jo koblet til stereoanlegget via kabel, og står derfor et godt stykke unna sofakroken. 
Med senderen koblet til dokkingstasjonen og mottakeren koblet til receiveren i TV-benken kunne vi imidlertid ha den rett ved siden av sofaen. 
Det er praktisk for alle som er like bedagelig anlagt som oss. 

Se forøvrig videoen som viser prosessen: 

Funksjoner og lydkvalitet 

Det som imponerte meg mest med WF100-settet var lydkvaliteten og hvor stabilt det var. 
Sammenlignet med alternativene som bruker Bluetooth som overføringsteknologi er dette en annen verden. 
I følge importør Neby sendes lydsignalene via 2,4 GHz-båndet, og skal tilsvare CD-kvalitet. 
USB-senderen har også innebygd digital til analog-konverter (fra Burr-Brown) som overstyrer lydkortet du har i datamaskinen din, og vi konstaterer at våre audiofile kollegaer i bladene Hjemmekino og Lyd & Bilde har testet konseptet ved flere anledninger uten å la seg irritere over kvaliteten. 

For oss mer dødelige er det et bra tegn. 

Heller ikke avspilling av såkalte lossless-filer var noe problem, og etter over en ukes ganske intens bruk har jeg enda til gode å høre forstyrrelser eller at lyden forsvinner i kortere eller lengre perioder. 
Responsen er det heller ikke noe å klage på: 
Enhver volum- eller spor-endring fra PC-en eller iPhonen registreres omtrent umiddelbart. 

Også rekkevidden fortjener noen ord. 
Den er oppgitt til cirka 50 meter, og i min enebolig gikk signalene fint fra kontoret og inn i stua. 
De to USB-donglene har forøvrig hver sin lysdiode som lyser blått når kontakten er etablert, så du ser umiddelbart om signalet er på plass. 

Enkelt å utvide 

Merk deg at det kun følger med én USB-strømforsyning i pakken. 
Har du en iPod eller iPhone kan du imidlertid bruke adapteren som følger med der ( eller kjøpe en billig Clas Ohlson variant), noe som er praktisk om både avspiller- og mottaker-enheten din mangler USB-inngang. 
Donglene trenger nemlig strøm for å fungere. 

På siden av USB-donglene finner du en vippebryter, som lar deg velge mellom tre ulike soner. 
Du kan i tillegg kjøpe flere USB-mottakere om du vil utvide etterhvert, og spesielt for deg som sitter med en ny flat-TV bør dette være høyaktuelt: 

Alt du da trenger er å koble en USB-sender til TV-ens hodetelefonutgang via overgangskabelen som følger med, og så kjøpe et par aktive høyttalere som kan plasseres ved siden av TV-en. 
Resultatet blir altså trådløs TV-lyd som langt overstiger den syltynne lyden du ellers får fra TV-en din, samtidig som du fortsatt vil kunne bruke TV-ens fjernkontroll til å styre volumet. 

Audio Pro selger forøvrig også aktive høyttalere med innebygget USB-mottaker, blant annet LV2 (flere alternativer her). 
Har du lyst til å bruke aktive høyttalere fra andre leverandører kan du selvsagt det, men da må du koble til en USB-mottaker i tillegg. 

Se forøvrig videoen for å se hvordan det gjøres i praksis: 

Konklusjon 

Audio Pro WF100 

Er du på jakt etter å gjøre dine eksisterende produkter trådløse er det bare å slå til, dette virker - og det virker bra. 
Det eneste negative jeg kan si om WF100-settet er at prisen er litt for høy, og at det fort kan bli dyrt å bli bitt av basillen ettersom utvidelsesmulighetene er så mange. 
