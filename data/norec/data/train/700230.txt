Daude strippere råtner seint
Folk finner på titler som «Zombie strippers» for at et makkverk skal se ut som en kultfilm. 

Kultstatus betyr at menn som egentlig syns de har for mange eksamener til å bade i søppel, likevel vil se dem. 
Noen ganger bommer de skikkelig. 
Dette vanvittige vaset er blant annet skrevet (skrivd ville vært et bedre ord) av Freddie med stålklørne, og Robert Englund spiller også sjef for strippebule da regjeringsskapte zombier inntar bakrommet og smitter de profesjonelle kleskasterne med udødelighet og kjøtthunger. 

Det er mange nakne damer her og ingen handling. 
Til og med dama uten strupe stripper, og det evige liv oppsøker også kvinner som allerede er zombier, fordi er så fulle av silikon at de antakelig har samme forsvinningstid som plastposer. 
Blodet renner, men det ville være morsommere å se sein slakt av saudisk sau. 
De med desperate behov for selvinnsikt kan bruke filmen som testobjekt: 
Liker du «Zombie strippers», trenger du et fast forhold. 
Har du et fast forhold, trenger du et annet. 
