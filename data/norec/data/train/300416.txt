«Mye logistikk når man lager actionbaluba til 220 millioner dollar»
Joss Whedon får oss til å glemme «The Avengers» latterlige utgangspunkt. 

FILM: 
Som regissør Joss Whedon har sagt om sin egen film: 
«It makes no sense, it's ridiculous.» 
Dette er holdningen jordboere over fjorten bør ha til de fleste superheltfilmer og det er derfor ikke vanskelig å skjønne at også Whedon finner det latterlig å redde verden ved å samle Tor med hammeren, en sinna grønn mann, en rappkjefta metallmann, Captain America, en allsidig spionbabe og en bueskyter på samme team. 

Men hva skal man gjøre når Loke (Tom Hiddleston), Tors forsmådde halvbror fra Åsgard, slår seg sammen med fryktinngytende chitauri fra det ytre rom og stjeler Tesserakten, en liten kube som inneholder en uendelig mengde energi, for deretter å angripe jorda med en hær av chitauri og enorme, flygende metalløglepølser med skjelettet ytterst, som harver løs på Manhattans bygningsmasse? 
Jeg bare spør. 

Jordboernes hovedkvarter er et tilsvarende enormt flygende hangarskip, der Marvels superhelter viser oss sine respektive ferdigheter i håp om å redde menneskeheten. 

Det funker 

Hvis du synes dette høres ut som en filmkoloss som vil kollapse under sin egen vekt av superheltemot, slik «John Carter» gjorde for noen uker siden, tar du trolig feil. 
«The Avengers» har den store fordel at både Thor (Chris Hemsworth), Captain America (Chris Evans) og Iron Man (Robert Downey jr.) har spilt inn store penger de siste årene. 
Utfordringen har derfor vært å finne en regissør og manusforfatter som kan få dette usannsynlige mestermøtet til å funke. 

Alt tyder på at Josh Whedon, best kjent for å ha skapt «Buffy the Vampire Slayer», var riktig valg. 
Det blir mye logistikk når man lager 140-minutters actionbaluba til 220 millioner dollar, men Whedon kan håndverket og får oss til å glemme filmens latterlige utgangspunkt, slik en superheltregissør plikter å gjøre. 
Men like imponerende er det at han klarer å holde styr på alle trådene i manus. 
Dette er karakterer som er vant til å ha en hel film for seg selv, men Whedon har sydd sammen en pakke som alle heltene bør si seg fornøyd med. 

Innbyrdes krangel 

Når de ikke nedkjemper humanoider med knusende effektivitet, slåss heltene innbyrdes. 
Proteinklumpene Thor og Hulken krangler på fysisk vis om hvem som er sterkest. 
Ironiske Iron Man diskuterer holdning og generell oppførsel med patrioten Captain America, som tilhører 1940-årenes alvorsgenerasjon. 
Alvorlige Black Widow (Scarlett Johansson) har en greie med Hawkeye (Jeremy Renner). 
Selv skulle jeg gjerne skulle hatt flere av Iron Mans vittige replikker, men jeg får vente til «Iron Man 3». 
