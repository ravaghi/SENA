Samsung Series 7 700Z
Nær perfekt PC fra Samsung. 

Samsung har de siste årene blitt oftere og oftere forbundet med produkter med meget god design, ikke minst på TV-fronten. 
Da de tidligere i år lanserte Series 9-PC-en, var det klart at også selskapets datadivisjon virkelig hadde satt design på dagsordenen. 

Maskinen gav klare assosiasjoner til MacBook Air, med sin syltynne design - uten verken harddisk eller optisk drev innabords. 
Ingen tvil om at Intel hentet inspirasjon fra begge da de definerte den nye PC-kategorien ultrabook i sommer. 

Apple-assosiasjoner 

Series 7 hører derimot ikke til ultrabook-segmentet, men også denne gangen har Samsung laget en PC som designmessig minner om en Mac - nærmere bestemt Macbook Pro. 
Det er altså snakk om en fullblods PC med Intel Core i-prosessor, med både harddisk og optisk drev, men med noen smarte detaljer som gjør at den skiller seg ut fra den store hurven. 

Og vi sier det med én gang, 700Z har vært en av de mest spennende PC-ene vi har lagt våre klamme hender på denne testsesongen. 
Forskjellen ligger i detaljene, og her har Samsung truffet spikeren på flere områder: 

Stilren design – slank og glatt utforming uten utstikkende detaljer og nesten uten klistremerker. 
Børstet metall i lokk og rundt tastaturet, bunnen er i plast, men med samme metalliske preg. 
Kun ett lokk på undersiden, tydelig merket "Memory" for deg som vil oppgradere fra 6 til 8 GB RAM. 

Tynn ramme – vår test-PC har 14-tommer skjerm, men kabinettet tilsvarer egentlig en 13,3-tommer. 
I likhet med siste generasjon Samsung-TV-er, har nemlig Series 7 en svært tynn ramme rundt skjermen. 
Lekkert! 

Høyoppløst, matt skjerm – 1600 x 900 piksler på 14-tommer skjerm gir vesentlig bedre skarphet - og mulighet for flere programvinduer - enn sedvanlige 1366 x 768. 
Skjermen er dessuten lyssterk, og har gode innsynsvinkler. 
Lysstyrken dempes automatisk når det er mørkt i rommet. 

SSD integrert på hovedkortet. 
8 GB integrert SSD sørger for rask oppstart og oppvåkning fra dvale, samt at programmene du bruker mye starter raskere. 
Dette vil fungere selv om du skulle velge å bytte ut harddisken i maskinen med en annen disk/SSD. 

Godt utrustet 

På innsiden i vår testmodell sitter en Intel Core i5-2430M-prosessor. 
Når det gjelder best mulig kombinasjon mellom ytelse/pris er dette kanskje det klokeste prosessorvalget i dag. 
I tillegg har den blant annet en romslig harddisk på 750 GB (7200rpm), hybrid Intel/AMD-grafikkløsning, USB 3.0-port og Bluetooth 3.0-støtte. 
For full oversikt over spesifikasjonene, klikk her. 

Slik er den i bruk 

Fra du skrur på maskinen til Windows 7 Home Premium er lastet og klar til bruk, tar det ikke mer enn 18 sekunder. 
Det er ekstremt raskt, vi har knapt sett raskere i våre tester. 
Dette skyldes i stor grad at PC-en har en hybrid SSD/harddisk-løsning, som tidligere beskrevet. 
Også når maskinen er i dvalemodus går det relativt kjapt før maskinen er klar til bruk igjen, normalt mellom 3-5 sekunder. 

Chicklet-tastatur med baklys gjør det enkelt å bruke maskinen i mørke. 
Refleksjoner i skjermen fra baklyste taster er ikke noe problem, siden denne er matt. 

Tastene er dessuten fast, støysvake og tastaturet som helhet er eksemplarisk utformet - med ett lite unntak: 
Enter-tasten burde gått over to rader, det hadde eliminert denne typen tastefeil: 

Pekeplaten er stor og multberøringsfølsom. 
De helintegrerte knappene krever muligens litt tilvenning. 
Personlig har jeg for vane å bruke to hender på pekeplaten, og oppdaget for eksempel at man ikke kan berøre venstre museknapp når man skal høyreklikke. 
I de fleste tilfellene handler det om (u)vaner, og etter noe bruk hadde vi ikke problemer med løsningen. 

Bra lyd, lite støy 

I skjermleddet sitter et par stereohøyttalere, og disse avgir en lyd som er fyldigere enn hva en normalt opplever fra denne typen PC-er. 
Til lav bakgrunnsmusikk til arbeidet er dette absolutt akseptabelt, men forvent ikke så mye mer. 

På baksiden av skjermleddet sitter en vifte. 
Denne summer på svært lave hastigheter i de aller fleste situasjoner, og er dermed knapt hørbar, det er faktisk vanskelig å avgjøre om det er viften eller suset fra harddisken vi hører. 
Under tung belastning kan du risikere at den spinner opp, men den blir aldri sjenerende - og gir seg så snart belastningen er over. 
Nok en gang et eksempel til etterfølgelse. 

Maskinen kommer med en del programmer installert, blant annet prøveversjoner av Norton Internet Security og Norton Online Backup. 
Disse "nag-er" deg litt og ber deg registrere deg for å fortsatt få tilgang etter prøveperioden. 
Utover dette er utvalget relativt fornuftig - og viktigst av alt - det degraderer ikke bruksopplevelsen som vi dessverre har opplevd på en del av konkurrentene de siste årene. 
Maskinen oppleves som rask og responsiv. 

God generell ytelse 

Og det leder oss over på ytelsestestene. 
Først tar vi en titt på Windows' egen opplevelsesindeks: 

Prosessor: 6,9 Minne (RAM): 
5,9 Grafikk: 
3,5 Spillgrafikk: 
6,5 Primær harddisk: 
5,9 

Grafikk-tall på 3,5 er lavt, og lavere enn hva som er vanlig for Intel HD Graphics 3000. 
Det er imidlertid ikke noen grunn til å bekymre seg, maskinen takler alt av vårt utvalg av HD-filmer, uten å bli det minste svett. 
Starter du et spill eller andre grafikkintensive applikasjoner, tar AMD Radeon 6490-grafikkbrikken over, og dette skjer sømløst i motsetning til første generasjon hybride grafikkløsninger. 

Grafikkytelsen er uansett ganske midt på treet, i diagrammet under har vi sammenlignet tall vi fikk i Passmark Performance Test, og sammenlignet mot grafikkløsningen i andre PC-er til rundt 8000 kroner: 

Prosessorytelsen er mer enn nok til det aller, aller meste, men slett ikke enestående sett i forhold til andre maskiner til omtrent samme pris: 

God batterilevetid 

Batterilevetiden er imidlertid svært god. 
Merk imidlertid at maskinen kommer satt opp til å slutte å lade ved 80% kapasitet. 
Dette er gjort bevisst for å øke antall ladesykluser (maskinen skal klare mer enn 1000, ifølge Samsung), og kan skrus av hvis ønskelig. 

Hvis du gjør det, viser våre målinger at du kan forvente en batterilevetid på mellom 7 og 8 timer, eller mellom 5 og 6 dersom du stopper på 80%. 
Dette er meget bra tall, selv om vi har sett bedre tidligere denne sesongen. 

Konklusjon 

Samsung Series 7 er den første PC-en vi har hatt inne denne sesongen der vi stort sett er fornøyd med alle aspekter. 
De få ankepunktene vi har skissert i oppsummeringen under er langt fra nok til å fravriste maskinen en sekser på terningen. 
Det er bare å gratulere Samsung med en av årets beste PC-er. 

7 Series dukker opp i butikkene i november, både som 14-tommer og 15,6-tommer. 
Prisen på vår konfigurasjon ligger på rundt 8000 kroner på lanseringstidspunktet. 

Les også vår test av en åpenbar konkurrent: 
Dell XPS 15Z. 
Hele testoversikten finner du her. 

Samsung 700Z3A-S01SE 
