Sterkere sammen
Alt-rock-kollektiv hyrer inn produsent John McEntire og finner tilbake til sin egen essens på veien. 

Da denne kanadiske banden slapp You Forgot It In People i 2002, var det med en innfallsvinkel til indie-rocken som føltes innovativ; en sjelden, syrete blanding av gi-faen-holdning og minutiøs dyktighet. 
Ut fra dette reiste kollektivet seg som en av de mest toneangivende fellesskapene man hadde, og hvorfra blant andre Leslie Feist, Emily Haines og hennes Metric og Amy Millan og hennes Stars sprang ut. 

Alt de gjorde var derimot ikke gull, og deres selvtitulerte og frem til nå siste album fra 2005 ga litt for mye spillerom til en eksperimenteringsvilje som litt for ofte bommet, og som gjorde den til en mer forglemmelig affære enn man kunne håpe. 
Det at de deretter vannet ut Broken Social Scene-navnet videre med sin Presents..-serie, der de høyst middelmådige soloalbumene til bandets hovedhoder Kevin Drew og Brendan Canning ble sluppet, hjalp heller ikke på det gryende inntrykket av at deres opprinnelige genialitet var i ferd med å svinne hen. 

Med Forgiveness Rock Record er de derimot godt på vei til å reise indiekjerringa igjen. 
Canning/Drew har funnet igjen den låtskrivingskjemien de mistet da de gikk solo, og det å hyre inn John McEntire (Tortoise, The Sea And Cake) som produsent er en genistrek; han har gitt låtene luftig, men samtidig sømmelig innskrenket arbeidsrom. 
Tilbake står de som et velsmurt stadionpop-maskineri (dog denne gang så godt som uten deltakelse fra Feist, Millan og Haines) med den typen uforutsigbarhet som gjorde at vi elsket dem til å begynne med, og med flere og mer av de gode melodiene på kjøpet. 

Den komplekse åpningslåten "World Sick" sparker i gang showet med en syvminutters oppvisning i dempet desperasjon, som en slags prequel til Broken Social Scene-ypperstesporet "It's All Gonna Break", mens det er "Texico Bitches" som er allsangslåten og i skrivende stund favoritt, tett fulgt av den herlig bitre "Ungrateful Little Father" og tøysete "Highway Slipper Jam", der McEntires fortid i The Sea And Cake virkelig stikker hodet frem. 

Forgiveness Rock Record er lyden av et kollektiv som har strammet seg opp, funnet igjen inspirasjonen og fått en innsprøyting fra en produsent som samler Canning og Drews krefter inn i et forbløffende helhetlig og ekstremt lyttverdig album som nok en gang fører Broken Social Scene mot toppen av indierock-næringskjeden. 
