Deilig dansk rock
København-bandet Volbeat rakk aldri å spille seg helt varme i går. 

Det vil si, sola stekte ned på scenen og varme ble de helt sikkert, men publikum kunne godt tenke seg mer da bandet måtte gå av etter rundt 40 minutter. 
Med en Johnny Cash-cover her og en The Misfits-cover der, fikk de stemningen opp, men bandets egne sanger har ikke helt samme kvalitet. 
Gothabilly og horrorpønk er blant ordene som brukes for å beskrive bandet. 
Spilleglede er et annet som duger. 

Bandet mikser 50-tallsrock med heavy, men i år tippet det litt for mye over mot det siste med tanke på det soldovne publikummet oppover amfiets grønne gressbakker. 
Gjengen for scenen var imidlertid stor og hengiven, og vokalist Michael Poulsen flørtet ustoppelig med dem han hadde nærmest. 
Det hele ble en hyggelig stund med et av danskenes bedre rockealibier, og med en halvtime lenger hadde alt falt på plass. 
