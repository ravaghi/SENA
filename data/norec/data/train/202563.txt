Acer Ferrari 3200
Den har 64-bits AMD-prosessor, er knallrød og bærer Ferrari-merket. 
Dette må da være den tøffeste bærbare PCen på markedet? 

Samarbeidet mellom Acer og Ferrari på bærbar-siden er slett ikke nytt. 
Allerede i desember i fjor testet vi modellen Ferrari 3000 - som blir lillebroren til 3200, som vi har hatt gleden av å teste den siste uken. 
Begge er offisielle Ferrari-produkter, og bærer Ferrari-logoen både på lokket og på innsiden. 
Både Acer og AMD er store Ferrari-sponsorer. 

LES OGSÅ: 

Naturligvis er kabinettet belagt med knallrød skinnende blank lakk, og på innsiden har PCen en ru sølvfarget overflate i plast. 
Ikke for de mest konservative kanskje, men denne maskinen vekker i hvert fall oppsikt, hvor enn du går! 

Vesentlig oppgradering 

Kort batterilevetid og støy var egentlig de største ankepunktene mot Ferrari 3000. 
Den nye modellen er vesentlig oppgradert på nær sagt alle områder - her er de viktigste spesifikasjonene: 

AMD Athlon 64 2800+ prosessor (mobilutgaven) VIA ProSavage K8T800 brikkesett 512MB (2x256) DDR333 SDRAM (maks 1024 MB x 2) 80 GB harddisk, 4200 rpm Multiformat slot-in DVD-brenner for alle formater inkl DVD-RAM (2,4x +R, 4x -R, og 2x -RAM) - men ikke dual layer ATI Mobility Radeon 9700 grafikk, 128 MB minne 15" TFT-skjerm, 1400 x 1050 punkter (SXGA+) 
VGA og TV-utgang 4 stk USB2.0-porter Parallellport Firewire-port IR-port Bluetooth-adapter 54 Mbit trådløst nettverk, 802.11G 10/100 Mbit nettverk 56 Kbit modem PCMCIA-utvidelsesplass Smartkortleser (for adgangskontroll) Kortleser for SD/MMC/SM/MS i front line-in, mic og øretelefonutgang 330 (B) x 272 (D) x 31 (H) mm 3,1 kg 

Flere tekniske data 

Se mange flere bilder av Acer Ferrari 

PCen leveres enten med Windows XP Home edition eller Professional edition (sistnevnte gjør PCen noen hundrelapper dyrere). 
I tillegg følger det med et gjenopprettingsprogram, program for avspilling av DVD-filmer og brenning av DVD-plater, og en demoversjon av Norton Antivirus. 

Best utstyrt 

Spesifikasjonslisten er usedvanlig lang, og vitner om en meget velutstyrt PC. 
Totalt sett er det utvilsomt den aller best utstyrte PCen vi har hatt hendene på i år. 
Vi merker oss spesielt valget av prosessor, interessen rundt 64-bits prosessorene fra AMD er meget stor, og dette er den første PCen med mobilversjonen vi har testet. 
Videre merker vi oss den spesielle DVD-brenneren som støtter brenning av alle formater, samt alle USB-portene, Bluetooth, linjeinngang, kraftig grafikk, minnekortleseren - PUH! 
Her har Acer stort sett valgt fra øverste hylle! 

Man kan selvsagt stille seg spørsmålet om hvorfor PCen er utstyrt med parallellport - men siden det ikke har gått på bekostning av andre tilkoblinger, kan vi ikke annet enn å gi Acer honnør for å sikre bakoverkompatibiliteten for dem som fortsatt har en skriver eller lignende som benytter den tilårskomne parallellporten. 

DVD-brenneren er treg på brenning av DVD+R(W)-plater, og harddisken matcher ikke de raskeste - i hvert fall ikke på papiret. 
Vi ser også at PCen er ca 200 gram tyngre enn forgjengeren, og for tung til at de mest mobile av oss blir fornøyd. 
Foruten dette er det lite å sette fingeren på når det gjelder spesifikasjonene. 

Gjennomtenkt 

Utformingsmessig er dette en PC helt etter vår smak. 
Tastaturet bøyer lett ergonomisk oppover på sidene, og er meget behagelig å skrive på, kanskje spesielt for alle som behersker touch-metoden. 
Tilkoblingspunkter og lesere har stort sett en god og logisk plassering, men en USB-port eller to bak eller på høyresiden hadde ikke skadet - med tanke på tilkobling av mus eller tastatur (sistnevnte har som regel kabel på høyre side). 
Her er alle fire portene plassert på venstre side. 

Over tastaturet sitter av/på-knappen, samt fire hurtigknapper som programmeres ved hjelp av medfølgende programvare. 
Heldigvis har PCen dedikerte knapper for å skru av/på bluetooth og WLAN-støtte. 
En egen volumknapp hadde vært prikken over i'en, men den glimrer med sitt fravær. 

Pekeplaten har integrert skrollefunksjonalitet, du kan også bruke den runde knappen med fire akser som er plassert mellom venstre og høyre museknapp. 
Da hopper du noen cm vertikalt (eller horisontalt), ideelt for eksempel når du leser lange dokumenter. 

Skuff-løs DVD 

DVD-brenneren er en såkalt slot-in type, dvs den har ikke skuff, du dytter bare platen inn direkte. 
Det har vi sansen for - en skuff kan være meget utsatt på bærbare PCer. 
Dessuten er det lekkert! 

Skjermen er middels lyssterk og har en høy oppløsning. 
Noen synes SXGA+ er for høy, personlig synes vi det er perfekt for en 15" skjerm. 
Lokket som beskytter den er av plast, og bildet blir raskt forstyrret når man trykker på det. 
I følge Acer har PCen gjennomgått en rekke kvalitetstester som inkluderer både sjokk- og vekt/trykktester, men vi ville uansett ikke lagt tunge gjenstander på dette lokket, og også vært forsiktig med å presse PCen inn mellom skolebøkene i sekken. 

Mye stillere 

Ferrari 3000 støyet ganske mye, og ble i tillegg svært varm. 
Det var derfor meget hyggelig å oppdage at 3200 - som er en mye kraftigere PC, hadde et langt lavere støynivå. 
Under "normal" aktivitet, for eksempel surfing på nettet, tekstbehandling og lignende, vil viften knapt gå i det hele tatt. 
Under heftigere oppgaver, som grafikkintensive og prosessorkrevende programmer og spill, starter viften temmelig fort. 
Den har to rotasjonsnivåer - det laveste opplevde vi slett ikke som sjenerende. 
Spiller du de siste 3D-spillene kommer den garantert til å gå på høyeste nivå, og da får du nok sikkert lyst til å skru opp volumet eller bruke øretelefoner. 
Viftene stopper raskt når de tunge oppgavene er fullført, så totalt sett er vi godt fornøyd. 

Av de PCene vi har testet så langt i år, er det kun Centrinoer som i noen tilfeller har støyet mindre enn denne PCen. 
Men Ferrari 3200 blir temmelig varm, så vi foretrekker å ha den på bordet framfor i fanget. 

Ytelse 

Men hvordan yter PCen mot Pentium M/Centrino-PCer? 
Dette var vi spesielt interreserte i, og vi måtte kjøre noen ytelsestester for å oppdage eventuelle forskjeller. 
I PCMark 2004 fikk vi måltallet 3352 på CPU-testene. 
Det er litt bedre enn Pentim M 1,7 GHz, og med tanke på at klokkehastigheten på AMD-prosessoren er 1,8 GHz, kan vi antyde at de yter temmelig likt pr MHz, og altså langt bedre enn Pentium 4 på samme klokkehastighet. 

Det er samtidig viktig å understreke at testprogrammene utelukkende består av 32-bits kode. 
Prosessoren i denne PCen er optimalisert for 64-bits kode, eller "neste generasjons" programmer - og har i så måte en fordel kontra Pentium M-prosessoren. 

Når det gjelder grafikk- og minneytelse, er resultatene fra testene helt i toppen sammenlignet med selv de raskeste Pentium M-baserte PCene vi har testet. 
Joda, vi har sett bærbare PCer med raskere harddisk, og hadde nok valgt en disk med 5.400 eller 7.200 rpm for å unngå at denne blir en flaskehals. 
Tallene fra diskytelsestesten er derimot slett ikke verst med tanke på at dette er en 4.200 rpm-disk. 

Mobilversjonen av AMD Athlon 64 inneholder avanserte strømspareinstruksjoner, men i forhold til Pentim M kan det virke som den har lite å stille opp med. 
8-cellers batteriet på denne PCen holdt ut i 2 timer og 36 minutter i vår test - da hadde vi på forhånd sørget for at både WLAN og bluetooth var avskrudd. 
De fleste Centrinoene vi har testet har holdt ut i minst en time lenger. 
Men én ting er uansett positivt; batteriet holdt ut i 6 minutter lenger enn Acer antyder i sin markedsføring :-) 

Konklusjon 

All ære til Acer for en real oppgradering, og et vellykket produkt i nær sagt alle bauger og kanter. 
Denne PCen har ikke bare et flott utseende, kjøpere kan også skryte av egenskapene uten å måtte lyve (men bør huske å ta med strømforsyningen, den kan de fort få bruk for). 
Gode egenskaper skulle man uansett også kunne forvente; 21.000 kroner er tross alt mye penger. 
Vi tror derimot at de fleste som velger denne PCen er mer opptatt av design enn at det alltid må være noe igjen i lommeboka. 

Vi setter derimot et minus ved garantien - kun 1 år synes vi er alt for svakt. 
Dette er tross alt en PC som har gjennomgått (og bestått?) en rekke påkjenningstester. 
Til sammenligning har for eksempel Fujitsu-Siemens 3 års garanti på sine bærbare PC-modeller. 

PCen ble lånt fra Acer Norge. 

Flere bilder av Acer Ferrari 

Du kan for øvrig sammenligne alle PCene vi har testet så langt i år ved å følge denne lenken. 

Mer nyttig fra DinSide Data: 
