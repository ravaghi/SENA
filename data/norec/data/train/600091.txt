Filmsnacks for voksne
For å virkelig sette pris på denne filmen , er det en fordel at du har vært en runde eller to rundt bardisken og svingt deg et par ganger på dansegulvet. 
Er du ung og nydelig blåøyd, anbefaler jeg heller at du ser de to første filmene i denne trilogien. 

"Før midnatt" er den tredje filmen som handler om franske Céline (Julie Delpy) og amerikanske Jesse (Ethan Hawke). 
I den første filmen "Før soloppgang" (1995) møtes de på et tog, hopper av i Wien og tilbringer en livsendrende natt sammen. 

Anmeldelsen fortsetter under bildet 

De mister kontakten med hverandre , men møtet har vært så sterkt at Jesse etter hvert skriver bok om det. 

I den andre filmen "Før solnedgang" (2004) møtes de igjen i Paris. 
Dette andre møtet resulterer i at Jesse forlater kone og barn i USA. 
Levde de så lykkelig i alle sine dager? 

I "Før midnatt" får vi svar på nettopp dette. 
Vi møter paret på ferie i Hellas. 
De har fått tvillinger, rynker rundt øynene, gråe hår her og der, og litt rundere former. 
I tillegg har den rosenrøde gløden av altoppslukende lidenskap og forelskelse blitt erstattet med en til tider ganske komplisert og hard virkelighet, som de fleste småbarnsforeldre kan kjenne seg igjen i. 

Det er skuespillerne selv som har skrevet manuset sammen med regissøren, og har siden første filmen kom i 1995 vokst med rollene. 
Kjemien er like god og troverdig som da de møttes første gangen. 

Mens de to første filmene er optimistiske , lekne og flørtete, er "Før midnatt" mørkere og mer alvorlig. 
Til tider er filmen rett og slett ubehagelig å se på, og det føles som om en ufrivillig er vitne til altfor intime øyeblikk mellom to mennesker. 
Og nettopp derfor treffer filmen akkurat der den skal. 
Det er ikke lenger skuespill – det er livet. 
