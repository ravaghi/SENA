Ole Paus:«Den store norske sangboka» 

(EMI) 

Ole Paus viser seg frem som suveren tolker. 

Av og til er det et under at det kan låte så bra av en mann som knapt kan synge. 
Men den rustne stemmeknekken til Ole Paus (hør bare versjonen av deLillos' «Kokken Tor»!) har en sjelden lunhet og er breddfull av varm humor når han her jager gjennom et utvalg sanger som både er overraskende og velvalgt. 
Nesten like stor ære for at dette prosjektet har blitt vellykket må arrangør og produsent Håkon Iversen ha. 
Iversen viser utsøkt fingerspitzgefühl rundt Paus' tolkninger, ikke minst klarer han å beholde originalenes gromme groove på nevnte «Kokken Tor» og DumDum Boys' «Splitter pine», samtidig som han skrur til Stein Ove Bergs «Manda' morra blues» med en genuin kunnskap om New Orleans-rytmer. 

Ole Paus og Håkon Iversen gjør disse sangene forfriskende nye, slik tilfellet er med hele platen. 
«Den store norske sangboka» er en leken og overlegen oppvisning av kjærlighet til udødelige norske sanger - på norsk. 

Anbefalte kjøp: 
«Manda' morra blues», «Splitter pine», «Kokken Tor», «En spennende dag for Josefine» og «Øl». 
