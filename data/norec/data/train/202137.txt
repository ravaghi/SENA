USB Rechargeable Trendy Sport MP3 Player with TF Slot (Red)
Øreplugger med integrert MP3-spiller og radio - til 60 kroner? 
Her er dagens Kina-test. 

Å handle fra Dealextreme.com og andre kinesiske nettbutikker har tatt helt av for mange de siste årene, også for undertegnede. 
Stadig detter det ned nye pakker i postkassen som jeg ikke aner hva inneholder. 
Slik kan man ha en mini-julaften så ofte man vil. 

Sist gang vi omtalte en egenimportert dings fra Kina, var i august. 
Da hadde vi kjøpt en Anananda Google TV Stick, en mediespiller som kobles rett i HDMI-inngangen på TV. 
Og den gangen ble vi faktisk positivt overrasket. 

Smart og billig MP3-spiller? 

Denne gangen har vi beveget oss over i det non-visuelle lydmarkedet, nærmere bestemt til en nakkebøyle med øreplugger og innebygd radio, MP3-spiller og minnekortleser, myntet på bruk under aktivitet - jogging for eksempel. 
Bøylen koster 10 dollar og 70 cent på Dealextreme.com, og da er frakten til Norge inkludert i prisen. 
61 kroner, altså. 

Her er de viktigste spesifikasjonene: 

Fullt navn: 
USB Rechargeable Trendy Sport MP3 Player with TF Slot (Red) 

Funksjoner: MP3-spiller og FM-radio 

Formatstøtte: 
MP3 

Kapasitet: 
Krever minnekort av typen MicroSD, støtter inntil 32 GB 

Batteri: 
Oppladbart Li-Po-batteri på 3,7V. 
Skal holde til 3-6 timer avspilling 

Grensesnitt: 
USB. 
Kabel medfølger. 
Kun til lading, musikk på overføres til kortet på annen måte. 

Vekt:76 gram 

Du må altså ha et minnekort i tillegg til selve spilleren, med mindre du bare ønsker å lytte til radio, altså. 
Men sjansen er stor for at du allerede har et microSD-kort i den gamle mobiltelefonen din. 
Hvis ikke du har det, selger DealExtreme 4GB-kort fra Sandisk for 6 dollar (35 kroner). 
Det gir plass til rundt 1.000 sanger i OK kvalitet. 

Slik er den i bruk 

Bøylen sitter faktisk ganske stødig, og vi kan hoppe opp og ned på gulvet uten at proppene faller ut av ørene. 
Litt ubehagelig er det, men ikke uutholdelig. 

Bakerst (i nakken, altså), sitter betjeningsorganene, som begrenser seg til tre knapper i tillegg til en bitteliten av/på-knapp som er så liten at det tok tid før vi oppdaget den. 
Vi måtte bruke neglen for å skyve den til On-posisjon. 

De tre knappene lar deg starte, stoppe, skifte spor, justere lyd og bytte mellom FM- og MP3-modus. 
Det sier seg altså selv at hver knapp kan gjøre flere ting, avhengig av om trykker raskt eller holde den inne. 
Men du kan ikke spille sanger i tilfeldig rekkefølge, og du kan heller ikke lagre FM-stasjoner. 

Det tok imidlertid ikke lang tid før vi hadde skjønt betjeningen, men vi oppdaget raskt noen stygge haker. 
For det første virket ikke volum-justeringen, noe som må sies å være en litt kjedelig fail. 
Og "standardnivået" på lyden var nok litt i overkant høyt. 

Lyden var dessuten ikke akkurat noe å juble over. 
Hvis vi virkelig legger godviljen til kan vi strekke oss til å gi en svak godkjenningskarakter - vel og merke hvis vi befinner oss i et miljø med mye annet støy rundt oss. 

FM-mottakeren var i tillegg veldig svak, så vi har måttet nøye oss med lytte til P1 og nyheter på samisk under testperioden, og nesten akkompagnert med en god dose sus. 

Konklusjon 

Det er vel egentlig ikke så mye mer å si om denne lydbøylen enn at basisfunksjonaliteten fungerer, men den er svak på nær sagt alle punkter. 
Og selv om feilen med volumjusteringen sikkert ikke gjelder alle enhetene, vitner det om at produktet neppe har gjennomgått noen utførlig kvalitetskontroll. 

Derfor vil vi anbefale deg å bruke 60 kroner på noe annet. 
En trepakning med sokker vil sannsynligvis gi deg langt større og langvarig glede. 

Hvis du likevel ble fristet, finner du mer informasjon Dealextreme.com. 
