Høy dansefaktor
"Come on!! 
Let me hear you" roper Paul Lamb til publikum som svarer med høylytt jubel. 
Bandet starter på neste låt og dansingen begynner igjen. 
Det er høy dansefaktor på Bragdøya i kveld. 

KRISTIANSAND: 
Paul Lamb kommer fra England og spiller hovedsakelig munnspill, men er både sanger, bandleder og låtskriver i tillegg. 
Han har en lang karriere bak seg og har spilt med store artister som Mark Knopfler og The Who. 
I kveld har han med seg bandet The King Snakes, som ble dannet på 80— tallet og de har sammen en rekke utgivelser bak seg. 
Paul Lamb and The King Snakes har vært på Bragdøya to år tidligere, og i år står de på scenen igjen. 

Med sitt Sonny Terry-inspirert munnspill, briljerer Paul Lamb med energiske soloer og smakfulle melodier. 
Sangene tar oss helt tilbake til bluesens opprinnelse med mye bruk av «Call and Response». 
Et eksempel på dette er sangen «Baby Please Don’t Go», som er en standard 12-takter blues, hvor munnspillet svarer det gitaren spiller ved å gjenta samme melodi. 

Etter låt nummer to, går strømmen på scenen. 
Dette løser Paul Lamb fint ved å gå blant publikum og spille for hver enkelt. 
Heldigvis tar det ikke lang tid før strømmen er tilbake og bandet setter i gang. 
Resten av konserten går fint med kun noen ujevnheter i lydbildet, hvor det er vanskelig å høre munnspill og vokal. 

Sangen «Mind Games» fra deres nye album med samme navn, er en av kveldens vinnere. 
Dette er en enkel shuffle som svinger bra og har en munter og fin melodi. 
De gjør også noen låter uten fult band. 
En av disse låtene er cover av sangen «Midnight Special» av bandet Creedence Clearwater Revival. 
Her synger hele bandet, med kun munnspill som komp. 
Dessverre fungerer ikke låten på en slik konsert, og det blir en klar skuffelse i forhold til orginalen. 

Paul Lamb and The King Snakes gir oss en energifull sceneopptreden, og det smitter på publikum som blir med på å synge og klappe. 
Det er fult med folk foran scenen som danser, og de ser ut til å kose seg. 

Dette er en fin blueskonsert, hvor folk kan danse og kose seg, men det blir noen nedturer med låtvalg og litt ustabilt lydbilde. 
