Beck «Guero»
(Interscope/Universal) 

Beck tilbake i «sanger uten grenser»-drakt. 

Etter den nedstrippede «Sea Change» er Beck nå tilbake til det overflødighetshornet av innflytelser og innfall som kjennetegnet gjennombruddsalbumene «Mellow Gold» og «Odelay» for ti år siden. 
Til tider blir Becks viltre sprell i overkant mange, men han har samtidig en så sterk personlig signatur på det han gjør, ikke minst gjennom sin svakhet for hiphoprytmer, at det faktisk skapes en rød tråd likevel. 

Beck understreker den lekne kreativiteten ved å skrive tekster som mer er korte, men rikholdige og ettertenksomme bilder snarere enn meningssammenhenger - akkurat slik de enkeltstående, frodige arrangementsdetaljene dukker opp rundt hvert hjørne på «Guero». 
Garantert et album som bare vil vokse for hver gjennomlytting! 
