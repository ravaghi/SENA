Spillanmeldelse:«Your Shape: 
Fitness Evolved» 

(VG Nett) 
«Your Shape: 
Fitness Evolved» er et ypperlig alternativ når du vil trene hjemme i stua. 
Men spillet kunne godt ha hatt litt flere valgmuligheter. 

Det finnes allerede gode treningsspill til Wii og Move, så forventningspresset er ikke ubetydelig her. 
Ubisofts (og Microsofts) sterkeste kort er muligens at man ikke trenger å holde i en kontroll mens man trener, man skal kun bruke kroppen. 

Det første som skjer er at kamerasensoren tar mål av deg og stiller deg noen personlige spørsmål. 
Deretter kan du sette deg mål, for eksempel å stramme opp kroppen, bli sterkere, gå ned i vekt eller komme i bedre form. 
Du kan enten benytte deg av en personlig trener, eller ta rene treningsklasser, eller begge deler. 
Det finnes også noen minispill som du kan brekke opp med innimellom. 

Under treningsøkten får du beskjed om du gjør øvelsene helt riktig, og beskjed om hva du eventuelt må rette opp. 
Du ser også en animert versjon av deg selv ved siden av treneren, slik at du kan sammenligne bevegelsene deres. 
Etter hver økt får du beskjed om hvordan du har prestert og hvor mange kalorier du har forbrent. 
Er du riktig flink, blir du belønnet med en klapp på ryggen i form av konfetti eller annen stæsj. 

Det positive med spillet er at du kun får konsentrert deg om det du skal, nemlig å trene. 
Det er også nyttig å se seg selv på skjermen ved siden av instruktøren. 
Dessverre er det litt få valgmuligheter innenfor treningstimene, som består av yoga, tai chi og litt annet. 

Men det har potensialet til å bli så mye mer, og med enkle grep, for eksempel ved å legge til salsatimer, pilatestimer og andre morsomme treningsformer. 
Jeg opplevde også at jeg stadig fikk beskjed om at jeg var i utakt når jeg trente sammen med instruktøren, selv om jeg gjorde bevegelsene helt synkronisert. 

Treningseffekten var uansett god, jeg var støl dagen etter, men det er irriterende å få lavere score på grunn av sånt. 

YOUR SHAPE: 
FITNESS EVOLVED Plattform: 360 (Kinect) Genre: 
Trening Alder: 3 Anb. pris: 599,- Utvikler: 
Ubisoft Utgiver: 
Ubisoft 
