Makt, korrupsjon og løgner
Julian Assange er vel verdt en film. 
Enten man ser på ham som en helt eller en samfunnsfiende, spiller grunnleggeren av WikiLeaks en viktig rolle i vår samtid. 
Derfor er det synd at "Den femte statsmakt", som i hovedsak er basert på boken til hans tidligere hjelper Daniel Berg (her spilt av Daniel Brühl fra "Rush"), ikke fungerer bedre enn den gjør. 

Ut fra tanken om at verden trenger full åpenhet, publiserte Berg og Assange (en svært overbevisende Benedict Cumberbatch fra "Sherlock") hemmelige dokumenter fra stater, banker og andre institusjoner på nett. 
Da de fikk kloa i Bradley Manning-lekkasjene – millioner av filer fra det amerikanske forsvaret – brøt helvete løs. 

Men i "Den femte statsmakt" er det et helvete bare i strengt metaforisk forstand. 
Handlingen utspiller seg stort sett blant mennesker som stirrer intenst på laptopene sine mens de snakker om farene som truer på alle kanter. 
Et dynamisk filmspråk til tross, forblir disse farene abstrakte for oss som ser på. 

Når filmen heller ikke forteller oss mer om Assange enn det vi allerede vet – at han er karismatisk, veltalende og ikke helt til å stole på – sitter vi igjen med en tam thriller og et lite tilfredsstillende dokudrama. 
