Adidas A3 Adistar Cushion
Strøkent utseende, men egentlig et svært familievennlig produkt. 
Denne skoen er en Opel Vectra. 

LES OGSÅ: 

Adidas har en rekke flotte modeller i sin løpeskokolleksjon. 
Salget har likevel gått nedover de siste årene. 

Samtidig har salget til konkurrenten Nike økt betydelig. 
Stor satsing på design og livsstilselementer i skoene er blant grunnene til det. 

Med de designmessig særpregede A3-skoene prøver Adidas å nå samme målgruppe. 

Derfor er det et stort paradoks at såpass utseendemessig progressive sko kjennes trauste ut i bruk. 

Designet er spesielt, men skoene føles de fleste andre standard støtdempingssko for asfaltbruk. 

Skoens hoveddeler: 

Mellomsåle av videreutviklet EVA. 

Støtdemping av adiPRENE i hæl og forfot samt PU-baserte A3-elementer i hælen. 

Overdel av mesh/kunststoff. 

Støtdemping bak/foran: 
Ingen trenger å være i tvil om at dette er sko til langdistansebruk. 
Her får du solid demping under føttene. 
Spesielt A3-pilarene reduserer slagene mot kroppen godt. 

PU er et noe hardere materiale enn EVA. 
Det merkes. 
Trives du med myke sko med luft i sålen, for eksempel fra Nike, vil du antagelig synes opplevelsen blir noe hard med Adidas A3 Adistar Cushion. 
- De ser myke ut, men dempingen er overraskende hard, sa testløper A. 

Skoene har PU kun under hælen. 
Hva med forfoten? 
En solid dose EVA-basert adiPRENE gjør at dempingen er mykere foran enn bak. 
Totalt sett passer skoene godt til tyngre løpere, gjerne mosjonister, som må ha solid demping. 

Effektivitet/fartsfølelse: 
A3-teknologien skal gjøre at du ikk emister energi i løpssteget. 
Vi merket lite til dette. 
Skoene er langt fra å være fartssko. 
- Kraften forsvinner i sålen, sa testløper B. 
Du kan glemme god løpsfølelse og fartsstrening med disse, men det er da heller ikke meningen. 

Kun hvis du er tungvekter over 90 kilo får du god kontakt med underlaget. 
Vekten din gjør da at du tråkker mellomsålen så mye ned at du får bedre fraspark enn en lettvekter med samme sko. 

Stabilitet/passform: 
Lesten er likevel relativt myk - den labre løpsfølelsen skyldes mest de tunge PU-pilarene. 
Bred er den ikke. 
Lesten er faktisk bittelitt smal, slik at bredfotede får det en anelse trangt. 
Buet er lesten heller ikke, men strak som en åre. 

Skoene er ikke laget for å motvirke overpronasjon. 
Det merkes. 
Løper du med moderat overpronasjon, er ikke skoene stabile nok. 
De er dog ikke så kresen på fotbue, slik at løpere med høy fotbue kan bruke skoene uten problemer. 
Hælgrepet er kurant, men tåboksen er faktisk mindre enn på konkurrerende sko. 

En av testerne opplevde at de skarpe kantene nederst på A3-dempingen var så harde at de skrapte mot huden på innsiden av ankelen dersom man var uheldig å komme for nær i løpssteget. 
- Dette gjorde vondt, sa testløper B. 
De to andre testløperne opplevde ikke dette som et problem. 

Sålegrep asfalt/grus: 
Skoene satt godt på asfaltert vei og harde fortau, og brukbart på grus og skogsveier. 
På snø oppførte de seg greit. 

Vekt: 
380 gram er ikke spesielt lett. 
Og i bruk føles skoene heller ikke lettere enn det vekten viser. 
Samtidig er skoene ikke tyngre enn andre støtdempingssko for tyngre personer. 

Utseende: 
A3-pilarene gir skoene et visst kult måneutseende. 
Det appellerer til oss. 
Skoene fås ellers i ulike farger. 

Konklusjon/løpsfølelse: 
Tross stilig design er skoene trauste, trygge travere for tungvektere langs landeveien. 
