Raketten
Visuelt slående eventyr fra Laos. 

Raketten handler om en ung gutts kamp for tilværelsen i Laos. 

Denne australske filmen er et visuelt slående eventyr fra et fjernt himmelstrøk, og regissør Kim Mordaunt er ikke redd for å gjøre handlingen ganske så mørk før den får lov til å lysne. 

Raketten er en mektig historie om menneskers evne til å kjempe for det gode, selv med store odds mot seg. 
Det høres kanskje ut som en klisjé, men denne filmen er alt annet enn det. 

Settes under vann 

Ahlo (Sitthiphon Disamoe) kommer til verden sammen med en dødfødt tvilling. 
I følge lokal overtro kan tvillinger bety ulykke, fordi en skal være god og en skal være ond. 

Bestemoren tror Ahlo er ond, og vil egentlig drepe ham, men han får vokse opp på nåde. 
Ti år senere må familien flytte fordi landsbyen skal settes under vann av en ny demning. 

Flere vonde ting skjer, som Ahlo får skylda for, og han må kjempe innbitt for at familien skal få et nytt liv. 

Etter hvert møter Ahlo ei lita jente, Kia (Loungnam Kaosainam) og hennes ekstentriske, fordrukne og James Brown-elskende onkel Purple (Thep Phongam), som i likhet med Ahlo selv er frosset ut av det lille samfunnet rundt dem. 

Det er her filmen har noen av sine beste scener, med små og store som lever under sørgelige omstendigheter, men har likevel overskudd til å ha et visst håp. 

Vanskelig å akseptere 

Det er forfriskende å se en slik film, fra et miljø vi vanligvis ikke opplever, med en annerledes kulturell bakgrunn. 

Det kan være vanskelig å akseptere uretten som blir begått mot Ahlo, basert på steinaldersk overtro. 

Denne kulturelle tilstanden kan også være en pekepinn på hvorfor disse menneskene er så fattige og utsatte for det moderne samfunnets fremmarsj i jungelområdene, noe filmen for alvor understreker i scener fra en slumlandsby som de får høre skal være midlertidig, men bærer preg av å være permanent. 

Heldigvis finnes det håp, noe som regissør Mordaunt beskriver treffende godt i et flott klimaks, der Ahlos mot og viljestyrke blir viktig. 

Her finnes det scener som fortjener applaus, med nydelige sekvenser fra historiens avgjørende øyeblikk. 

Det er ikke vanskelig å forstå at dette er Australias offisielle Oscar-kandidat. 
Raketten er god nok til å være en fortjent kandidat 
