Om hester og menn
Forfriskende originalt om tobeinte og firbeinte. 

Det uløselige båndet mellom hester og deres eiere er grunnlaget for en samling bisarre historier fra Island. 

Regissør Benedikt Erlingsson skildrer tragikomiske skjebner med en stor grad av sort humor, smarte observasjoner og en utsøkt miljøskildring som plasserer oss trygt ute på islandsk bygdegrunn. 

Filmen er ofte hylende morsom og litt sørgelig nesten på samme tid, samtidig som den forteller sannferdig om mellommenneskelige - og mellomhestelige - relasjoner. 

Liv avhenger av hestehold 

Historien er altså lagt til den islandske landsbygda, der hest er et sentralt element for alle involverte. 

Vi møter blant andre ungkaren Kolbeinn (Ingvar Eggert Sigurðsson), som på formelt vis kurtiserer Solveig (Charlotte Bøving). 

Men forholdet møter uventet motgang når hennes hingst, i en ekstremt morsom sekvens, får muligheten til å bedekke hans hoppe. 

Måten dette skjer på, bivånet gjennom naboers kikkertlinser, forsurer forholdet, og åpner muligheter for andre kvinner i dalen. 

Dette er bare en av flere små historier som hver og en forteller noe om menneskers feil og mangler, samt hvordan deres liv avhenger av hestehold, både på godt og vondt. 

Deres forhold til de firbeinte speiler hvordan de forholder seg til andre mennesker, og omvendt. 

Regissør Erlingsson har et godt øye for ulike mennesketyper, og den ofte skjøre dynamikken i mellommenneskelige forhold. 
I denne filmen er små blikk nok til å avsløre flammende hat eller den dypeste kjærlighet. 

Morsomt og underfundig 

Om hester og menn er majestetisk filmet i nydelige fjell og daler på Island. 

Regissøren bruker enorme baktepper for å understreke menneskets ubetydelighet i den store sammenhengen, samtidig som han går svært tett inn på hesteøyne, som for å speile deres indre sjelsliv. 

Men kan saktens lure på hva hestene skulle mene om sine eieres mer eller mindre gjennomtenkte handlinger. 
Av og til får man inntrykk av at hestene er de smarteste skapningene i historiene som fortelles. 

Den episodiske strukturen på fortellingen forhindrer ikke et imponerende helhetsinntrykk. 

Om hester og menn er et morsomt og underfundig innblikk i menneskers kamp for kjærlighet, respekt, ære og andre viktige ting i tilværelsen. 
Skuespillerne er førsteklasses, miljøskildringen er unik og originaliteten er forfriskende. 

Det er smått utrolig at dette er Benedikt Erlingssons debut som spillefilmregissør, for han har et stilsikkert grep rundt historien og mediet han bruker til å fortelle den i. 
