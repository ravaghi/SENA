Nattmusikk
Den siste romantiker 

Den sveitsiske komponisten Othmar Schoeck (1886-1957) er stort sett glemt i dag. 
Han var ikke noen enkel person og traff mange uheldige valg i livet sitt. 
På 1920-tallet kom han i utakt med den musikalske modernismen. 
På 1930— og 40-tallet ble han ansett som landsforræder på grunn av sine litt for tette forbindelser til Nazi-Tyskland. 
På 1950-tallet ble han betraktet som en levning fra et tilbakelagt musikkhistorisk stadium. 
Han var konservativ, rasende antimodernistisk, en hissig og ofte irrasjonell kritiker av andres verker. 

Men – som vi hører på denne nye ECM-platen – han kunne faktisk skrive vakker musikk. 
Det er ikke for ingenting de kalte ham «den siste romantiker». 
Hans «Notturno» (1931–03) for baryton og strykekvartett er et ekspressivt verk fra grenselandet der senromantikken møter den andre Wiener-skole, fem nattemørke satser bygget opp om melankolske dikt av 1800-talspoeten Nikolaus Lenau, sunget enkelt og likefremt av den store barytonen Christian Gerhaher og spilt med kraft og glød av Rosamunde-kvartetten. 

PETER LARSEN 

Enig med vår anmelder? 
Si din mening her. 
