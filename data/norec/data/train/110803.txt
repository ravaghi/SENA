Danger Mouse & Daniele Luppi:«Rome» 

(EMI) 

Rike barn leker bra. 

Med tilleggsopplysningen «starring Jack White & Norah Jones». 
Et «prosjekt», ja. 
Finansiert av Brian Joseph «Danger Mouse» Burton, utvilsomt med Gnarls Barkley-royalties, og med den fenomenalt bebartede Luppi som høyre hånd. 
Målsettingen - å etterape italienske spaghettiwestern-lydspor fra seksti- og syttitallet - er ganske uoriginal. 
Det betyr ikke at platen ikke er fin. 
Kirkeklokkene ringer skjebnesvangert, bassgangene flapper pappaktig Stereolabsk, Jones pustesynger erotisk, White er dramadronning. 
Det er noe anakronistisk nittitallshipstersk ved det hele. 
Quentin Tarantino er sikkert på telefonen til dem hvert øyeblikk. 

BESTE LÅT: 
«Season's Trees» 

MORTEN STÅLE NILSEN 
