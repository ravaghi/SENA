Mobilen for deg som ønsker å gå fra iPhone til Android
Huawei er i disse dager klare med et helt ny Honor-flaggskip. 
Den har vært vår primærmobil de siste ukene, og det er det mange gode grunner til. 

Jeg husker første gangen vi fikk en mobil fra Huawei på testbenken, eller «hu og hei» som vi litt spøkefullt kalte den. 
U8230 ble kronet med en toer på terningen. 

I dag er det ingen som lenger flirer av Huawei, og mange av selskapets mobiler har fått både femmere og seksere på terningen her på Dinside. 

Etterfølger testvinner 

Honor er et eget sub-brand under Huawei, og i disse dager dukker modellen Honor 9 opp i butikkene. 
Dette er faktisk den fjerde Honor-mobilen vi tester, og forgjengeren Honor 8 ble kronet med terningkast 6 her på Dinside. 
Ett av de smarteste mobilkjøpene du kunne gjøre, mente vi - ikke minst på grunn av prisen: 
Honor-mobilene ligger gjerne flere tusenlapper under toppmodellene fra konkurrentene i pris, uten at det merkes særlig godt i praksis. 

Honor 9 er faktisk betydelig oppgradert, ikke minst på ytelsessiden - og likevel er veiledende pris den samme - 4.990 kroner for 64 GB-utgaven, som i skrivende stund er eneste tilgjengelige. 

Her er også plass til et minnekort av typen microSD, med kapasiteter på inntil 256 GB. 
Det burde holde for de fleste. 

God og akkurat passe stor skjerm 

Men før vi går videre inn på innmaten, skal vi ta for oss det ytre. 
Honor 9 har en innpakning i metall i stål og glass. 
Den måler 147 x 71 x 7,5 mm og veier 155 gram. 

Kantene er avrundet, baksiden er buet på sidene og kvalitetsfølelsen er meget god. 
Telefonen har dessuten en størrelse og vekt som er perfekt for vår middels store hånd. 

Fronten domineres av den 5,15 tommer store skjermen som strekker seg nesten helt ut på sidene, men det er fortsatt et stort felt i toppen og bunnen som ikke er dekket av den. 
Den er altså litt mindre enn på forgjengeren (5,2 tommer), men det oppdaget vi ikke før vi leste spesifikasjonene. 

Skjermen har videre full HD-oppløsning. 
Vi har sett skjermer med høyere oppløsning og høyere pikseltetthet, men i opplevd kvalitet står den ikke tilbake for konkurrentene, mener vi. 

Under skjermen sitter hjem-knappen, den har innebygd fingeravtrykkleser som er blant de raskeste vi har testet: 
Du er pålogget i løpet av brøkdelen av et sekund. 
Forgjengeren hadde denne knappen på baksiden, personlig har vi mer sansen for å ha den i fronten. 

Og ja - Honor 9 er utstyrt med analog lydutgang, så du kan fortsatt bruke de gamle hodetelefonene dine. 
Vi er neppe alene om å tenke at det fortsatt er et stort pluss. 

Veldig glatt! 

Bakplaten kommer i flere forskjellige farger, og er dekket av hele 15 lag med glassfiber, ifølge produsenten. 
Det høres tjukt ut, men det er det ikke. 
Glassfiberen gir beskyttelse, men har også gjort baksiden svært glatt, så glatt at det er flaks at denne testen i det hele tatt ble ferdig. 

Ved flere anledninger har den nemlig glidd ut av bukselommen, den ene gangen i en taxi i Newcastle, noe som ble oppdaget idet taxien kjørte fra stedet. 
Heldigvis fikk sjåføren med seg veivingen min i speilet, og dermed kunne testingen fortsette. 

Vi har også opplevd at den har sklidd bortover bordplaten, helt av seg selv! 
Sånn går det når man absolutt skal tenke nanopartikler når man konstruerer mobiltelefoner. 

Moralen blir derfor: 
Kjøper du denne, bør du skaffe et deksel til den fortere enn svint. 

Godt kamera 

I front sitter et 8 megapiksels selfie-kamera, på baksiden sitter det nå et «dobbelkamera» med to sensorer (20 og 12 megapiksler), en for farger (rgb) og en for sort/hvitt. 
Ved å kombinere bildedata fra de to sensorene, skal man få bilder med bedre kontraster og detaljer, hevder produsenten. 

Vi nøyer oss med å konstatere at kameraet gjør en flott jobb i de fleste situasjoner, og vi liker også at du kan zoome inntil 2x uten kvalitetstap: 

Skal vi være kritisk til noe, må det være at bilder som tas i dunkelt lys, har en tendens til å bli litt undereksponert, selv om de ser helt OK ut på skjermen. 
Dette kan du selvfølgelig fikse i etterkant. 

Og det er flere av innendørsbildene, der lyset ofte er begrenset, som er blitt uskarpe - enn det vi er vant til med iPhone 6s. 

Under har vi samlet et knippe bilder, så kan du bedømme kvaliteten selv. 
Du kan laste ned originalene ved å trykke her (20 MB). 

Honor 9 kan også ta opp video i inntil 4K-oppløsning, kvaliteten tåler sammenligning også mot dyrere modeller: 

Kan minne ganske mye om iPhone 

Honor 9 kjører Android 7.0 med Huaweis eget skall, EMUI. 
En av de største forskjellene fra standarden er at det ikke er noen app-skuff på hjemskjermen, her blir alle appene og mappene liggende på hjemskjermen, som på iPhone. 
Mye av menystruktur og oppbygning har også klare fellestrekk. 

For en som kommer fra iPhone-sfæren, er dette mest sannsynlig bare positivt, men kan være litt uvant om du har brukt en annen Android-mobil før. 
Vi liker uansett måten Huawei har tenkt her. 

Vi har snakket med representanter fra selskapet, som hevder at de har som mål at ingen menyer skal ha mer enn tre nivåer, nettopp fordi det skal være enkelt å finne fram. 

Honor 9 er derfor blant Android-telefonene du raskest vil bli dus med, hvis du er iPhone-bruker i dag, mener vi. 

God samtalekvalitet 

Vi bruker en iPhone 6S til vanlig, og har aldri opplevd samtalekvaliteten på Honor 9 som dårligere enn denne. 
Vi hører samtalepartneren godt, og vice versa. 

Vi har heller ikke opplevd noen brutte samtaler. 
Honor 9 har to antennebånd der telefonen automatisk bytter til det med best dekning. 

Men hvordan yter den? 

På innsiden sitter en åttekjernet Kirin 960-prosessor. 
Forgjengeren hadde en tidligere versjon av denne, Kirin 950. 
Vi har kjørt en rekke ytelsestester, og fått tall som i en del tester ligger rundt 10-20 prosent bak de aller kraftigste på markedet, men ikke så langt bak at det merkes særlig under normale omstendigheter. 
På lagring ligger faktisk telefonen helt i toppen. 
Den generelle ytelsen er helt klart sammenlignbar mot Samsung Galaxy S7 Edge, altså forrige generasjon toppmodell fra Samsung. 

Og det er kanskje litt av utfordringen også - du får fortsatt kjøpt S7 Edge, og gjerne til en pris som ligger rundt det du må betale for Honor 9 - og mange vil nok vurdere den som en minst like god mobil - til tross for at den har et år på baken. 

Uansett: 
Med Honor 9 kan du boltre deg i «alt» av aktuelle apper, og de aller fleste spillene flyter også meget bra. 
Ice Storm Unlimited flyter for eksempel avgårde med rundt 60 fps, se video her: 

Batteriet har litt større kapasitet enn Honor 8 (3.200 mot 3.000 mAh). 
Det har ennå ikke skjedd at vi har vært helt tom etter en dags bruk, selv med hyppig bruk. 
Ved normal, variert bruk kan det godt hende det går to dager mellom hver lading. 
Det er absolutt godkjent for en såpass avansert mobil. 

Konklusjon 

Honor 9 fortsetter der Honor 8 slapp, og er etter vår mening en av de aller beste mobilene du kan få til under 5.000 kroner. 

Den har ikke en skjerm som dekker hele fronten og den har en ytelse som ligger bittelitt bak de aller hvasseste, men hvis det ikke er så viktig for deg, er Honor 9 et svært godt valg. 
