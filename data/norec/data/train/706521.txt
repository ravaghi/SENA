Sandnes-duo med varm visepop
Varsomme sanger med uro i tekstene. 

Audun Skanke & Mari Hauge: 
"Fjellstøtt" 

Audun Skanke og Mari Hauge har tidligere gitt ut plater på hvert sitt hold, og via to ep-er er Sandnes-paret nå framme ved duodebuten. 
I tillegg bidrar Magnes Fjelde, Jørgen Helliesen, Erlend Lygren og Torne Fanebust Ås. 

Tar du deg tid å lytte, er det mye å glede seg over. 
Harmoniene og melodiene er fine, og produksjonen lar dette få rom. 
Detaljene er på plass. 

Sangene befinner seg innenfor en forholdsvis trang ramme, med hardere "Stoppa tida" som et unntak fra den myke visepopen. 

Temamessig er frykten for å miste det man har, gjengangeren i "Vekk fra meg", "Ikkje gå fra meg" og "Ser deg så klart". 
Tittelkuttet "Fjellstøtt" tar det et skritt videre: 
Eg hadde någe, du tog det vekk/når du viska ut alt eg va. 

Innpakningen er likevel myk visepop. 
Skanke og Hauge minner til tider om Ryfylke Visegruppe, og det er en fin ting. 

Etter en dårlig dag kan du spille "Lang dag", mens etter en god er det "Går ikke an å legge seg" som gjelder. 

Beste spor: 
"Lang dag", "Fjellstøtt", "Ikkje gå fra meg", "Går ikke an å legge seg". 
