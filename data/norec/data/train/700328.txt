Jakten på den lykkelige slutten
En mann kommer ut fra psykiatrisk klinikk og treffer en skadeskutt jente. 
Velspilt dramakomedie — og begge hovedrollene er Oscar-nominerte. 

Silver Linings Playbook 

USA 2012. 
Regi og manus: David O. Russell. 
Med: 
Jennifer Lawrence, Bradley Cooper, Robert DeNiro, Julia Stiles, Chris Tucker m.fl. Lengde: 
2 timer 2 min. 
Aldersgrense: 11 år. 

«Silver linings playbook» er en velspilt dramakomedie som gir den varme, gode følelsen vi kaller «feelgood», med mer vekt på drama enn komedie. 
At begge hovedpersonene har psykiske problemer, gir historien en realisme og et alvor som løfter filmen opp fra den store mengden velspilt romantisk komedie fra USA. 

Breddfull av terapisnakk som «bare du jobber hardt og tenker positivt så vil alt gå bra til slutt, slipper bipolare Pat (Bradley Cooper) ut fra en psykiatrisk klinikk etter åtte måneders tvangsopphold. 
Det eneste han ønsker, er å gjenforenes med kona, som har har besøksforbud mot. 

Men ting skjærer seg raskt for Pat i møte med den «normale» verden, som er å flytte hjem til gutterommet hos foreldrene. 
At faren (Robert De Niro) er både overtroisk, gambling— og fotballgal gjør ikke livet lettere for Pat. 
Men så treffer han den skadeskutte Tiffany (Jennifer Lawrence), en jente han kan diskutere både antidepressiva og sine framtidsvyer med. 

Bradley Cooper er hittil mest kjent som han sexy i «Hangover»-komediene, og Jennifer Lawrence fra tøffe roller i dystre drama som «Winter’s bone» og «The hunger games». 

Her viser de begge at de har et mye større register å spille på, og begge er fortjent nominert til Golden Globe for sine rolleprestasjoner. 
Særlig Cooper, som spiller mannen vi ser verden gjennom øynene til, gjør en flott prestasjon i sin desperate jakt på lykke og sjelefred på alle de gale stedene. 
