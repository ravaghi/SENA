Ompakara - «Gangsterpolka»
Tyver på keisernes marked. 

Kaizers Orchestra og Farmers Market. 
I det uthelte såpevannet etter disse to norske stilskaperne finner du Ompakara. 
Elverumsbandet, som riktignok fant opp ompa-begrepet allerede for snart tyve år siden, når i dag ikke helt opp til sine nevnte musikalske kolleger, tross en platetittel som faktisk er en presis sammenfatning av essensen i Kaizers og Farmers - gangster og polka. 
Også hos Ompakara ligger balkan og klezmer som basis, men de tar musikalske svinger også enda lenger østover. 
Tekstmessig holder Ivar Nergaard en tidvis fin og direkte festkulturell klo som risser atskillig grovere enn samme manns tilgjort dype sofabass. 
Den fremstår dessverre med altfor lite helhetlig nerve på en plate der Ompakara tilsynelatende raskt går tom for de gode musikalske ideéne. 
På en scene ser jeg derimot ikke bort fra at kara kan skaffe festen som de så ofte synger om på «Gangsterpolka». 

Anbefalte kjøp: 
«Heller væra cowboy enn indianer», «Fluene surra» og «Mart'nsvisa». 
