Asus RT-N65U - friskmeldt!
Utrolig nok var to testeksemplarer defekte! 
Det tredje er en testvinner! 

Vi har testet tusenvis av produkter på DinSide, og som regel er det en grei sak. 
Vi mottar produkter fra distributør eller PR-byrå, vi tester og skriver artikkel. 
Deretter leveres testeksemplarene tilbake, og sendes ofte til andre publikasjoner. 

Produsentene kappes også om å være først ute med nye produkter når ny teknologi er tilgjengelig. 
Da sendes tidlige eksemplarer av nye produkter fra produsenten til intern opplæring og ekstern PR. 

Det kan være risikabelt. 

Det viste seg at begge de to eksemplarene av ruteren RT-N65U vi mottok fra Asus i Sverige var slike tidlige eksemplarer, som begge hadde påtagelige svakheter. 
Det første eksemplaret hadde vi akkurat testet, men ikke skrevet om, da vi fikk beskjed om at Asus ville sende oss et annet eksemplar. 
Dette viste seg å være befengt med akkurat de samme svakhetene. 

Da publiserte vi artikkelen, med terningkast to og ingen anbefaling, snarere tvert i mot. 
Vi påpekte også i artikkelen at disse svakhetene muligens kunne utbedres med ny firmware og at vi ville komme tilbake til saken om dette skjedde. 

Asus tok tak i saken 

Det har skjedd flere ganger at distributører har tatt kontakt med DinSide når vi har publisert tester hvor produktene får tyn og dårlige karakterer. 
Noen har blitt møkk sure og noen har til og med kommet med trusler. 
Det gjelder heldigvis ikke de større aktørene i bransjen, med et par unntak. 

Asus reagerte derimot seriøst, og stilte bare relevante og detaljerte spørsmål om hvordan testingen hadde foregått. 
De beklaget at testen fikk så dårlig utfall og satte i gang en prosess for å finne ut hva som kunne være grunnen. 
Kundene hadde vært svært så fornøyd med produktet. 

Vi fikk så tilsendt et nytt eksemplar som ble kjøpt i en butikk i Stockholm, altså intet tidlig testeksemplar som de to første, men et produksjonseksemplar slik som leveres til butikkene. 

Vi lastet også ned den nyeste firmwaren 3.0.0.4.260 

Og dette eksemplaret viste seg å være noe helt annet! 

Testene viste at både på 5 GHz og 2,4 GHz er RT-N65U en testvinner! 

Vi har sammenlignet med toppmodellen fra Asus RT-AC66U og målingene viser klart hvilken som havner på topp: 

Vi testet også USB 3.0-tilkoblingen på nytt, både med USB 3.0 og USB 2.0 mot SSD. 
Ytelsen er både høyere og jevnere enn på de tidlige eksemplarene vi testet. 
Hastigheten er ikke på topp NAS-nivå, men likevel raskere enn den trådløse ytelsen, og derfor ingen flaskehals i praktisk bruk. 

Konklusjon 

Asus RT-N65U er en svært brukervennlig og lynrask ruter, med svært god rekkevidde. 
Den har også ekstra egenskaper som USB 3.0 tilkobling for felles lagring og flere andre delte bruksmuligheter. 

Asus RT-N65U 
