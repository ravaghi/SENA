Fujitsu-Siemens Amilo D 8830
Ikke før har vi kåret Amilo D 8820 som den beste desktop-erstatteren, før etterfølgeren 8830 ligger på testbenken. 
Og dette er sannsynligvis den aller kraftigste bærbare PCen du får for øyeblikket. 

Amilo D-maskinene er bygd rundt komponenter du vanligvis kun finner i stasjonære PCer, som i845-brikkesettet fra Intel, og en vanlig Intel Pentium 4-prosessor. 
Vanlig og vanlig fru blom; prosessoren som sitter i vårt testeksemplar har en klokkehastighet på 3 GHz og støtter Intels Hyperthreading-teknologi. 
Rått! 

LES OGSÅ: 

Men super-spesifikasjonene stopper ikke her. 
Hør bare: 

512 MB DDR-SDRAM (maks 2 GB) 

ATI Mobility Radeon 9000 grafikk, 64 MB 

60 GB ATA100-harddisk 

15” lyssterk skjerm, oppløsning 1400 x 1050 punkter 

DVD+R/RW-brenner 

5 USB 2.0-porter (!) 

FireWire-port 

I tillegg finner du en parallellport, PS/2-kontakt, utgang for ekstern skjerm (VGA) og TV-utgang, og en PCMCIA-brønn for videre utbygging. 
10/100 MBit ethernet nettverkskontakt og 56 Kb modem er selvagt på plass. 

Er det noe vi savner? 
Diskettstasjonen er tatt bort, og det finnes ikke infrarød port. 
Heller ikke vanlig seriellport. 
Men vi gråter ikke av den grunn, selv om vi synes den burde ha beholdt den infrarøde porten fra forgjengeren. 
Innebygd WLAN (trådløst nettverksadapter) får du heller ikke. 

Et stort pluss for at Fujitsu-Siemens har utstyrt PCen med hele 5 hi-speed USB-porter. 
Det gir deg muligheten til å koble til eksternt utstyr al mas, som skanner, skriver, eksterne harddisker etc. 
Supert! 

PCen leveres dessuten med Windows XP Home Edition ferdig installert, samt den fyldig kontorpakken Works Suite 2003 med blant annet Word XP og leksikonet Encarta. 
Programvare for CD-brenning, DVD-avspilling samt Norman Antivirus får du også med, så her får du det meste rett ut av boksen. 

Nytt design 

PCen er temmelig annerledes enn forgjengeren rent utformingsmessig. 
Kabinettet er i lys sølvgrå plast, og rammen rundt skjermen er tykk og solid. 
Men denne ruggen på 3,5 kg er en PC som bør forbigås i stillhet dersom du ser etter en maskin som du skal ha med deg over alt; da finnes det langt mer robuste og lettere maskiner som bør vurderes først. 

USB-portene er plassert på sidene, mens FireWire, VGA-og TV-utganger samt den brede parallellporten er plassert på baksiden. 
Fronten er fri for tilkoblingspunkter og åpninger, og det sier vi ikke noe på, men FireWire-porten kunne godt ha sittet et annet sted enn bak for enklere tilkobling av f. eks DV-kamera. 

Tastaturet er stort og meget godt å skrive på. 
Tasteplasseringene er logiske i forhold til et vanlig tastatur, og hvitt trykk på sort gjør tastene lette å lese. 
Spesialtaster som linjeskift og skift-taster er store og ”umulig” å bomme på. 

Pekeplaten akkompagneres av fire knapper; venstre/høyre museknapp samt to knapper for vertical skrolling. 
Over tastaturet finner du hurtigknapper for å åpne nettleser og epost, samt av/på-knapp. 
Her sitter også et par stereohøyttalere, og de sitter farlig nær hverandre. 
Regn ikke med noen wide-effekt, altså. 
Lyden er faktisk ikke så verst, sammenlignet med lydløsningen på mange andre bærbare PCer. 

En smartere vifteløsning 

En av de største innvendingene vi hadde til forgjengeren, var viftestøyen. 
P4-prosessorer i flere-gigahertz-klassen trenger mye kjøling, og da er det vanskelig å komme unna et visst støynivå. 
8830 er intet unntak i så måte, men viften er ikke så plagsom, og lyden ikke så høyfrekvent som på forgjengeren. 
En av grunnene til at den oppleves som mindre plagsom er at start og stopp gjøres silkemykt, ikke brått og ubehagelig som på mange PCer vi har testet tidligere. 
Viften starter og stopper hele tiden, men hvis du kjører prosessorkrevende oppgaver kan du regne med at den vil måtte gå konstant. 

Denne maskinen må uansett ses på som en erstatter for en stasjonær PC, og støynivået er tross alt mye lavere enn på mange sammenlignbare stasjonære løsninger. 
Dette kan vi leve med. 

Fartsbølle 

Som ventet ble det fullt hus i samtlige ytelsestester, PCen er rett og slett det kjappeste vi har testet noen gang, og sannsynligvis vil du få problemer med å finne en raskere på markedet akkurat nå. 
Dette gjelder på de aller fleste punkter, både prosessor, grafikk, harddisk og minne-ytelser. 

Men utholdenheten til batteriet er det derimot lite å skryte av. 
Etter 2 timer og 15 minutter var det dødt, noe som for så vidt ikke kom som en overraskelse. 

Klikk på Tekniske data i oppsummeringsboksen for å se detaljer fra testene våre, og klikk her for å sammenligne tallene fra denne PCen med andre PCer vi har testet. 
NB! 
Vi har denne gangen tatt med langt flere tall fra ytelsestestene våre. 
Heretter vil det dermed bli flere parametre i vårt sammenligningsverktøy. 

Konklusjon 

Jo da, Amilo D 8830 innfridde våre forventninger, og vel så det. 
Dette er etter vår mening et av de klokeste kjøpene du kan gjøre i dag dersom du først og fremst ønsker en kompakt og fullgod erstatning for en stasjonær PC. 

Denne testen markerer en tjuvstart på høstens testrunde, og vi vil derfor vente med å kåre nye vinnere i klassen til vi har testet er representativt utvalg. 
Men ønsker du det aller råeste akkurat nå, behøver du ikke å lete lenger. 
