Lucinda Williams «Little Honey»
(Lost Highway / Universal) 

Vår gamle heltinne har blitt lykkelig, men ikke bedre. 

På enkelte områder virker 55 årige Lucinda Williams direkte nyforelsket der sjelen tidligere har vært martret av de fleste problemer et menneske kan oppleve. 
Hyggelig det, men låtene er dessverre ikke blitt bedre av den grunn. 

Snarere fremstår melodiene her tidvis så løse at de synes skapt under en jam-session. 

Det samme kan man vel si om hennes tross alt originale valg av coverlåt, nemlig AC/DCs «It's A Long Way To The Top (If You Wanna Rock'n Roll)». 
Kontrastene er større enn før - fra de roligste kjærlighetserklæringer via bleke blues-skisser til rene rock'n roll-utblåsninger av det likegyldige slaget. 
Williams' stemme har iallfall den samme desperate eggen intakt, noe som gjør at en plate med henne sjelden blir bortkastet. 

Vi har bare hørt det så mye bedre før. 

ANBEFALTE KJØP: 
«Little Rock Star», «Rarity», «If Wishes Were Horses» og «Knowing». 
