Snømannen som ble til en sølepytt
Årets største filmskuffelse er et faktum. 

"Snømannen" 

England 2017 

Originaltittel The Snowman 

Regi: 
Tomas Alfredson 

Manus: 
Matthew Michael Carnahan 

Skuespillere: Michael Fassbender, Rebecca Ferguson, James D'Arcy, Charlotte Gainsbourg, Ronan Vibert, Irina Kara, Silvia Busuioc, Michael Yates, Jakob Oftebro, Sofia Helin, Chloë Sevigny, J.K. 
Simmons, Toby Jones, Val Kilmer 

Aldersgrense: 
15 år 

Skal vi se... 
Bok av Jo Nesbø? 
Check. 
Tomas Alfredson bak kameraet? 
Check. 
Martin Scorsese som produsent? 
Check. 
Michael Fassbender i hovedrollen? 
Check. 
Hva som kan gå galt med et slikt utgangspunkt? 
Det aller meste, skal det vise seg. 

"Snømannen" åpner med et flashback som dessverre er betegnende for filmen som helhet. 
Brutal far hører engstelig sønn i lekser. 
Så har far og mor sex mens sønn lager snømann. 
Etterpå truer far med å forlate mor og sønn. 
Det hele ender med at mor begår selvmord på spektakulært vis. 

Meningen er angivelig å vise hvorfor sønnen vokste opp til å bli en seriemorder som dreper kvinner og etterlater seg snømenn som en slags signatur. 

Nei, det er ikke lett å forstå. 
Og sånn skal det fortsette. 

Den engelske dialogen, de geografiske umulighetene og det ikke-eksisterende forholdet til røykeloven er småplukk vi innfødte må tåle i en film beregnet på et internasjonalt publikum. 
Men slikt som de odde settingene og bisarre musikkvalgene – "Popcorn"! 
To ganger! – bidrar til lite annet enn å ta oss ut av historien. 

Verst er det likevel at "Snømannen" ikke finnes spennende. 
Snarere er den forvirrende, langtekkelig og ofte direkte dum. 
