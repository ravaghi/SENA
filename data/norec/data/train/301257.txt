Julenissen er britisk
«Arthurs julegaverace» er en glitrende førjulsgave fra Nordpolen. 

FILM: 
Animatørene i Bristol-baserte Aardman er blitt verdenskjente for sine «stop-motion» plastilinfigurer, først og fremst Wallace og Gromit og «Arthurs julegaverace» er bare deres andre computeranimerte eventyr. 
Nå skal jeg riktignok være forsiktig med å kalle en film om julenissen for eventyr, siden den gavmilde mannen, tross alle forsøk på bortforklaringer, beviselig finnes. 
Det er bare å dra til Nordpolen og sjekke. 

Noe som kanskje er mindre kjent, er at julenissen har en søt kone og to svært ulike sønner. 
Den eldste heter Stig og har det operasjonelle ansvaret for utdelingen av julegaver. 
Veltrente Stig har militarisert julenissebedriften og kommanderer 1,6 millioner alver, inkludert elitestyrker som er spesialtrent i å snike seg ubemerket inn i alle verdens hjem og legge gavene under treet eller i strømpa, alt ettersom. 

Detaljrikdom 

Alle gavene skal deles ut i løpet av én natt og logistikken er imponerende. 
Som tittelen avslører, er denne filmen et race, fra start til slutt, med noen følsomme pustepauser innimellom. 
Regissør Sarah Smith har skapt et univers med fantastisk detaljrikdom og manuset har både en fin familieskildring og en moral som går ut på at ingen barn skal være glemt, uansett hva det måtte koste. 
Smith har samarbeidet om manuset med Peter Baynham, en rutinert herre i britisk satire, med blant annet «Borat», «Brüno» og «Brass Eye» på rullebladet. 

Reinsdyr og GPS 

Da er det på tide å nevne Arthur, den mer klønete og distré av julenissens sønner, som sitter på Nordpolen postkontor og tar imot gaveønsker fra verdens barn. 
Når det viser seg at en rosa sykkel har falt av samlebåndet under innpakking, blir Arthur satt på sitt livs prøve. 
Sammen med sin tannløse bestefar drar han ut i sleden for å finne lille Gwen, som bor i Cornwall, men en GPS-feil fører dem til Latin-Amerika. 
De rekker også å hilse på noen løver før den siste julegaven legges klar under treet i det sørlige England. 

Det er mulig noe av det verbale vil gå over hodet på de aller minste, men de henger helt sikkert med når reinsdyra drar sleden opp i 45 tusen kilometer i timen. 
Dessuten er familierelasjonene nydelig skildret. 
Hvis du lurer på hvordan julenissen får levert alle gavene i tide, er dette filmen for deg. 
