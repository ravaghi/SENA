The Twilight Saga:Breaking Dawn - Part 2 

Fansen vil ikke gå skuffet hjem! 

Breaking Dawn part 2 setter punktum for en filmserie, hvis popularitet imponerer mer enn dens innhold. 
Her får vi mer av det samme, det vil si platt prat, vage konflikter, og blodfattige vampyrkamper. 

Men regissør Bill Condon greier også glimtvis å gi oss en følelse av hovedpersonenes sanselige opplevelse av hverandre og verden rundt dem. 

Handlingsforløpet har en såpeoperatisk tilnærming, men avslutningen har likevel en viss emosjonell tyngde. 
Denne siste filmen føles derfor som en hoggtann hvassere enn sine forgjengere. 

Verden sett med vampyrøyne 

Bella (Kristen Stewart) er nå vampyr, og opplever verden med nye krefter og forsterkede sanser. 
Men nå er alle hun kjenner i fare på grunn av hennes nyfødte datter Renesmee. 

Volturilederen Aro (Michael Sheen) ser på henne som en trussel, og Bella og Edward (Robert Pattinson) må søke hjelp for å forberede seg på det som skal komme. 

Filmen starter svært lovende, der vi får ta del i Bellas oppvåkning som vampyr. 
Det virker med ett som om skogen rundt Forks er en drømmeverden, sett med nye øyne. 
Bella utforsker omgivelsene med fantastiske krefter. 
Jeg får også lyst til å bli vampyr! 

Men når historien må sette seg og gi oss en problemstilling som skal løses, sliter filmen litt. 
Noen elementer virker å være funnet på etter innfallsmetoden, og vi blir bedt om å godta at visse sannheter bare ER sånn. 
Men kanskje må man godta at ting bare ER sånn i et slikt univers? 

Begivenhetsrik finale 

I den første Breaking Dawn-filmen fokuserte regissør Bill Condon klokelig på spenningen mellom trioen Bella, Edward og Jacob. 
Denne gangen springer fokuset i alle retninger, som om alle figurer behøver sin plass i rampelyset. 

Det skader filmens nerve en smule når jeg ikke engang greier å huske navnet på alle. 
Men dette sørger i hvert fall for at alle er med i en finale som er den mest begivenhetsrike i Twilight-serien. 
Fansen vil ikke gå skuffet hjem! 

Slik slutter altså sagaen om Bella, Edward, Jacob og de andre vampyrene og varulvene i Twilight-serien. 
Jeg kan ikke si det har satt varige spor i meg, men jeg skjønner hvorfor tenåringsjenter elsker disse figurene. 

De er vakre, kraftfulle og livsbejaende, selv om de teknisk sett er døde. 
De higer etter blodskraften. 
De er sultne på livet, og alt det har å by på. 
Akkurat som tenåringsjenter. 
