Språklig overdose
Drama/komedie 

USA 2015 

Regi: 
Noah Baumbach 

Manus: Noah Baumbach, Greta Gerwig 

Skuespillere: 
Greta Gerwig, Lola Kirke, Matthew Shear, Jasmine Cephas-Jones, Heather Lind 

Aldersgrense: 
Ikke oppgitt 

Dramakomedien ”Frances Ha” er et av de store høydepunktene i karrierene til regissør Noah Baumbach og skuespiller Greta Gerwig. 
Kjæresteparet er tilbake med et nytt filmsamarbeid. 
Men denne gangen prøver de litt for hardt. 

Det starter bra med Tracy (Lola Kirke) som har startet på college i New York og desperat ønsker å få innpass i skolens litterære klubb. 
Hun føler seg som et utskudd og sliter med å få nye venner. 
Moren anbefaler henne å ringe Brooke (Greta Gerwig), hennes mye eldre, fremtidige stesøster som bor i byen. 

Brooke er selvlært innen alle mulige områder, og hun er ikke bare energisk, men direkte manisk. 
Tracy øyner en utømmelig inspirasjonskilde til sine noveller. 
Og selv om hun tviler på at Brooke klarer å gjennomføre halvparten av målene sine, oppmuntrer hun henne for å se hvordan det hele utspiller seg. 

I stedet for at de mellommenneskelige relasjonene, og Brookes åpenlyse diagnose, utforskes, utvikler filmen seg til en slags forviklingskomedie. 
Flere andre uinteressante karakterer introduseres i plottet, og filmen mister mye av sjarmen. 

Det er utvilsomt mye talent i alle ledd, men som sagt prøver de litt for hardt. 
Dialogen går i superfart, og kommentarene hagler både hit og dit, og finner ikke alltid riktig sted å lande. 
