Kan det bli bedre?
Mercedes begynte å få det hett om ørene etter at BMW lanserte helt ny 7-serie, Porsche en helt ny Panamera - og Audi viste sin helt nye og høyteknologiske A8. 
Noe måtte gjøres - og ble gjort. 
Nå har vi testkjørt det fornyede flaggskipet. 

Tiden går og det har rukket å gå over fire år siden dagens generasjon Mercedes Benz S-klasse ble vist første gang. 
Konkurrentene har siden da ikke sittet på gjerdet og i dette sjiktet, der man konkurrerer om tittelen «verdens beste bil», lot vi oss mest nylig imponere av den fantastiske andre generasjon Porsche Panamera. 
Og erkerival BMW matchet utvilsomt Mercedes da de lanserte dagens 7-serie i september 2015. 

Men S-klasse har fortsatt å være en suksess, og er blitt solgt i godt over 300.000 eksemplarer siden 2013. 

Omfattende oppgradering 

Og selvsagt har slett ikke ingeniørene i Stuttgart ligget på latsiden i mellomtiden. 
Det er resultatet av mye flikking og finpussing på et allerede fantastisk bra produkt vi nå har hatt anledning til å ratte på sveitsiske og tyske veier. 

Bilen har fått en lettere estetisk ansiktsløftning, og den har fått nye drivlinjer og oppgradert teknologi på flere plan. 
Som vanlig fikk vi først en grundig teknisk gjennomgang og som vanlig var det bilteknologi på høyeste nivå vi fikk innblikk i. 

Nye rekkeseksere og 48-volts el-anlegg 

Drivlinjene er oppgradert og flere motorer er nye. 
Mercedes introduserer også elektrifisering via et 48-volt-system (sammenlignbart med det Audi introduserte med sin SQ7 TDI), i kombinasjon med nye motorer med seks sylindre i rekke, noe som har gjort disse i stand til å erstatte tidligere V8-motorer med resulterende reduserte forbruk og utslipp uten tap av ytelser. 

Bilene dette gjelder (S 450 og S 500 med rekkesekser-bensinmotorer) utstyres dermed med det som har begynt å bli et tredje strømnett for moderne biler ved siden av det tradisjonelle 12-voltnettet og høyspentnettet elbilene trenger. 

V6-motorene utgår samtidig. 
De nye motorene skal være optimisert for å takle de kommende utslippskravene som skal basere seg på reelle utslipp (RDE) og nye testsykluser (WLTP), og ikke lenger bare laboratorium-målte sådanne. 

Dette skjer, betimelig nok, i disse dager da Automotive News annonserer at over tre millioner biler fra Mercedes skal tilbakekalles i Europa for å sørge for at nitrogenoksid-utslippene tilfredsstiller miljøkravene. 

Motorutvalget - oversikt 

Dieselmotoriseringene er fra nå av S 350 D, S 450 D, begge med 3,0-liters rekkeseksere og henholdsvis 286 og 340 hestekrefter. 
Bensinkategorien er mer rikholdig og starter med S 450 og S 500, begge også med treliters rekkeseksere. 
(367 og 435 hester). 
S 560 får en tilpasset utgave av V8 biturbo-motoren på 4,0 liter, som først kom i AMG GT, her nedtunet til 469 hester, men med massive 700 newtonmeter dreiemoment. 
Øverst i versjonsrekken troner S 600 med V12-motor på seks liter (530 hk) og AMG-versjonene AMG 63 (612 hk) og AMG 65 (630 hk), mens flaggskipene med det ypperste av luksus er Maybach S 560 (V8 - 469 hk) og Maybach S 650 (V12 - 630 hk). 

Litt av et oppbud altså, og det var ikke snakk om å prøvekjøre alt, så vi nøyde oss med å kjøre en S 560 med V8-bensinmotor, en S 400 D med ny diesel-rekkesekser og krysningen av limousin og sportsbil som er den nye Mercedes-AMG S 63 med den mest avanserte firehjulsdriften 4Matic+. 

Luksus-salong 

I Interiøret kjenner vi oss umiddelbart igjen og legger ikke merke til noen store endringer - det skal sies at det allerede var det mest gedigne på denne siden av Rolls-Royce. 
Det oser av luksus - og selvsagt er testbilene utstyrt med det som er tilgjengelig av utstyr og luksuriøse detaljer som systemet som gir deg muligheten til å velge personlige atmosfære-innstillinger som er kombinasjoner av belysning, sete-og klimainnstillinger - samt duft. 

Et utall sete-innstillinger på førerplass gjør at sittestillingen kan bli ideell for enhver og det kan velges oppvarming eller nedkjøling etter behov og selvsagt diverse former for massasje. 
I de lange versjonene, som vi kjørte, er kongeplassen likevel bak, der direktørplassen til høyre kan utstyres med diverse hvilefunksjoner. 

Underholdning og kommunikasjon er selvsagt også på høyeste nivå og forseteryggene har 10,2-tommers høyoppløste skjermer montert på baksiden. 
Kommunikasjon kan foregå via ens egen telefon eller bilens systemer og betjenes både foran og bak. 

Fra sedat til sportslig 

Vi fikk som nevnt testet ulike versjoner og på veien oppleves de «normale» S-klasseversjonene, både i bensin-og dieselutgave, ekstremt komfortable. 
Motorene både i S 400 D og S 560 har overflod av krefter samtidig som de omtrent ikke høres - det er såvidt litt mer lyd fra dieselen i lave hastigheter. 

Som nevnt: 
Mercedes er mestere på komfort og kronen tilhører uten noen tvil S-klasse. 
Ujevnheter «elimineres», ikke bare ved ekstremt god demping, men også ved at bilen scanner veien fremover ved hjelp av kameraer og forutser ujevnhetene i veien så dempingen foregår proaktivt og altså på virtuelt sett «fjerner» ujevnhetene. 
Man tar seg i å gripe etter floskelen «flygende teppe»... 

Men ingen av de to nevnte testbilene var noe særlig glade i å bli kjørt aktivt og selv i sport-instilling er det krengningstendenser i svinger som forseres litt kjapt. 
Det skal sies at bilene er tilgjengelig med en forbedret versjon av den såkalte Magic Body Control (misvisende, for det dreier se ikke om magi, selv om det føles slik, men om teknologi). 
Hm. 
Uansett: 
Dette innebærer at bilen aktivt kompenserer for sentrifugalkraften ved svingkjøring, ved aktivt å helle innover i svingen med en vinkel på opptil 2,65 grader. 

Superbil-akselerasjon 

Da vi tok steget opp til Mercedes-AMG S 63 ble opplevelsen en ganske annen. 
Her har de tatt biturbo-V8-eren fra AMG GT-S og skremt den opp i fetisj-tallet 612 hestekrefter. 

Vi blir oppfordret i å teste rivstartfunksjonen, som består i å sette programvelgeren i Sport+, holde bremsen nede med venstrefoten, ruse motoren opp i maksimalt turtall med høyrefoten - og slippe bremsen. 

Vi fant en tørr, lang rett strekning ved flystripa der Mercedes foretok demonstrasjonene av diverse assistansesystemer. 
Så fulgte vi oppfordringen. 

Ikke siden Tesla Model S P100 D har undertegnede opplevd en lignende akselerasjonsopplevelse. 
Den svære bilen hiver seg fremover som en rakett, med et rått brøl fra V8-motoren, og er oppe i 100 kilometer i timen på godt under fire sekunder. 
Gjentatt flere ganger etter hverandre er det fort gjort å føle seg uvel. 

Men her stiller Mercedes-Benz med nok en oppvisning i teknologisk mestring. 

*Nesten* sportslig 

Og lyden! 
V8-vellyd fyller ørene under fullgass. slipp gassen, og det bjeffer utålmodig og heftig der bak. 
Det låter som en fullblods sportsbil. 
Og... det føles - nesten - som en. 

Også under aktiv svingkjøring viser nemlig denne AMG-en seg å være noe annet enn Benz-«lillebrødrene» vi kjørte tidligere på dagen. 
I Sport+ - innstillingen formelig krymper bilen rundt en, det kjennes som om den blir et halvt tonn lettere, og den lystrer den minste lille vridning på rattet og følger sporet du har sett deg ut uten minste nøling. 

Nå skal vi ikke overdrive: 
Noen Porsche 911 blir det uansett ikke selv om den akselererer like raskt - størrelsen er og blir et handicap. 
Men for den som har to millioner å avse, kan bilen brukes som både stasfarkost for VIP, komfortabel langdistanse-cruiser - og tilnærmet sportslig landeveisracer. 

Mer autonom 

Uten å gå så langt som Tesla har gjort ved å innføre en full autopilot-funksjon, har Mercedes likevel oppgradert bilens selvkjørings-egenskaper ved å tilføre flere autonomi-funksjoner til Intelligent Drive-systemet - som vi prøvde første gang i en reelt selvkjørende S 500 Intelligent Drive allerede i 2014. 

Forbedrede sensorer og kameraer har muliggjort det nye nivået på førerassistansen, som inkluderer den aktive avstandskontrollen Distronic (kjent fra før), og aktiv styringsassistanse. 
Hastigheten tilpasser seg nå automatisk foran veikryss eller svinger, bilen har aktiv filskift-funksjon og aktiv nødstopp om bilen bedømmer at føreren ikke har kontroll. 
Bilen varsler om nærvær av fotgjengere ved en overgang. 
Under køkjøring kan den følge trafikken på egenhånd og starter selv opp igjen fra stillestående ved stopp opp til 30 sekunder. 

Vi utfordret den 

Vi prøvde aktiv nødstopp-funksjonen ved å slippe rattet og la bilen kjøre selv, noe den klarer fint så lenge veimerkingen er noenlunde synlig. 
(På motorveien er det nok å blinke til siden, så skifter bilen fil selv, så snart det ikke befinner seg et annet kjøretøy der). 
Men bilen ba oss ta rattet igjen etter 10 - 15 sekunder ved at rattsymbolet lyste i displayet. 
Vi valgte bevisst å ignorere oppfordringen under kjøring på landevei nær en landsby. 
Etter en stund ble varselet rødt og blinkene, mens det lød iltre pipelyder. 

Blinking og piping ble deretter mer intense og etter en stund kom varselet i instrumentpanelet om at bilen ville starte en nødstopp-manøver. 
Den foretok denne forsiktig ved å plassere seg inn mot midtrabatten i veien vi kjørte på og bilen stoppet. 
Vi grep da rattet igjen for å kjøre videre - hadde vi ikke gjort det, ville bilen ringt opp et nødnummer for assistanse, noe vi helst ville unngå... 

Vi konstaterer altså at Mercedes utvikler bilene sine gradvis mot å bli selvkjørende, men progressivt og konservativt. 

Fra litt over millionen 

Nye S-klasse kan bestilles i dag og koster fra 1.080.000 kroner (S 350 D 4Matic) til rett under to millioner for AMG S 63 4Matic +. 
Vi går ikke i detalj her angående øvrig utstyr og finesser man kan utstyre de nye S-klasse-bilene med enten det er Mercedes-Benz, Mercedes-AMG eller Mercedes-Maybach-versjonene det dreier seg om - så og si alt man kan tenke seg er tilgjengelig. 

Og hva med hybrider? 
Joda, det kommer også en ladbar hybrid-versjon, men den å vi komme tilbake til. 
Vi kan imidlertid røpe her og nå at den vil kunne lades induktivt - altså uten strømkabel. 

Så på spørsmålet vi stiller i tittelen: 
«Kan det bli bedre?» er svaret utvilsomt: 
Ja, selvsagt også det ypperste baserer seg på kontinuerlig forbedring - men det vil ta tid før vi får oppleve det... 

Les også: 

Tekniske data: 

*)300 km/t toppfart ved valg av AMG Driver's Package 
