Dette kan være en av årets vakreste, norske filmer.Men den har noen svake punkter. 

«Skyggenes dal» er en usedvanlig vakker film som ikke frir til et stort publikum, men vil glede feinschmeckerne. 

I en Vestlandsk dal finner bøndene flere sauer ihjelrevet. 
Den litt eldre nabogutten Lasse forteller seksåringen Aslak at det er varulven som er på ferde. 
I Aslaks hode, og gjennom brokker av samtaler han fanger opp, kobles dette sammen med storebroren. 
Noe har skjedd med ham, men guttungen forstår ikke hva. 

For å lete etter svar, søker Aslak ut i en skog som gjennom Marius Matzow Gulbrandsens kamera nærmest blir en massiv, levende organisme, truende, full av lyder, som gir en opplevelse av å være inni Aslaks hode og kropp. 

Det er her, i det visuelle og audiovisuelle, «Skyggenes dal» har sin store styrke. 
Brødrene Gulbransen viser en imponerende vilje og evne til ikke å kompromisse med sine kunstneriske – og ambisiøse – ideer. 
Resultatet er en betakende vakker film, full av malende, poetiske og uforglemmelige bilder, utspilt i en ofte tåkelagt, ofte regntung natur, og med hovedrolleinnehaver Adam Ekelis uutgrunnelige ansikt som bærende midtpunkt. 

Gulbrandsen-brødrene er utdannet i Polen, og det vises. 
«Skyggenes dal» er en tvers gjennom europeisk film. 
Det minimalistiske, dvelende og ofte meditative kan av og til minne om greske Theo Angelopoulos eller russiske Andrei Tarkovskys filmspråk, men også om polakken Krzysztof Kieslowskis tidlige filmer, før han nådde et bredere publikum gjennom «Veronicas to liv» og fargetrilogien «Rød», «Blå» og «Hvit». 

Alle som har sett dem, husker Zbigniew Preisners musikk, som man nå får et gjenhør med. 
De særegne klangene og vokalene i komposisjonene hans fargelegger filmen med dels vakre, stemningsskapende elementer, men kan med sitt mektige uttrykk av og til oppleves nesten i overkant overveldende. 

Dette er en film som tilnærmet konsekvent ser omgivelser og hendelser gjennom Aslaks blikk og perspektiv, ofte gjennom nøkkelhull eller fra bak en halvåpen dør eller en dørkarm, med kamera plassert i guttens øyehøyde, og ofte i grenselandet mellom fantasi og virkelighet, drøm og innbilning. 
Gulbrandsen-brødrene henter fra sagn og eventyr, Aslak minner av og til om en bitte liten og lett forkommen Askeladd på villspor i en mytisk og mystisk – og muligens farlig – skog. 

Sekvensen der Aslak virrer rundt i skogen varer en halvtime og med ett unntak er den nesten uten dialog. 
Den er uhyre ladet og velfotografert, men såpass stillestående og renset for fortellermessig fremdrift at den står i fare for å tappe filmen for kraft. 
For mer utålmodige sjeler, kan den utvilsomt bli i meste laget seig. 
Så trass 9-årsgrensen, og den unge hovedpersonen, er dette ikke en film jeg vil anbefale for barn. 

Som kjent har John Olav Nilsen en liten rolle, i en sekvens som trass sin sentrale rolle, er filmens absolutt svakeste punkt. 
Selv om også den foregår i skjæringspunktet mellom myte, drøm og fantasi, fungerer ikke den sparsomme dialogen. 
Den låter kunstig, stiv og kleint, og glir ikke troverdig inn i universet den skal være en del av. 

«Skyggenes dal» kan tolkes som en film om en barnlig forestillingsverden som får marerittaktige utslag, før Aslak velger å gjøre som eventyrenes figurer, og konfronterer frykten som det trollet frykten er. 

For mange vil «Skyggens dal» være for sparsom rent dramatisk. 
Men den har et kunstnerisk uttrykk og særpreg man bare sjelden finner i norsk film. 
Det alene gjør den til en sterk langfilmdebut fra en regissør som fikk Amanda for sin første kortfilm, skolefilmen «Darek», og ble amandanominert for sin andre, «Everything Will Be OK», som han også fikk filmkritikerprisen for ved Kortfilmfestivalen i Grimstad. 

Det er også en sterk debut fra Adam Ekeli, som fremstår som et naturtalent foran kamera. 
