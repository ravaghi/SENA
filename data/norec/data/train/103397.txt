«Donnie Darko»
Regi: Richard Kelly. 
Med Jake Gyllenhaal, Mary McDonnell, Holmes Osborne, Jena Malone, Drew Barrymore, Katharine Ross. 
Amerikansk. 
Drama/spenning - 15 år. 

«Donnie Darko» er en slags underlig blanding av en psykologisk thriller og en science fiction-historie. 

Hva som egentlig foregår, er langt ifra klart. 
Vi opplever nemlig verden gjennom 15-åringen Donnie, som sliter med schizofreni. 
Han går i søvne, har mareritt, hallusinerer - og er skeptisk til medisinene han får. 

Fra en hemmelig venn som ser ut som en kjempekanin, får han vite at verden skal gå under om 28 dager, 6 timer, 42 minutter og 12 sekunder. 
Dette gjør jo ikke livet til en forvirret tenåring lettere. 
Og han blir veldig interessert i om det er mulig å manipulere med tiden; foreta en tidsreise. 

Kanskje er det det han gjør. 
For det er mange måter å tolke denne originale filmen på. 
Engasjerende er den i hvert fall - velspilt og rørende er den også. 
