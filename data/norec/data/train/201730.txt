Intel 330 SSD
Intels folke-SSD på testbenken, til en svært hyggelig pris. 

Intel har flere serier med SSD tilpasset forskjellige kundegrupper, med varierende pris og ytelse. 
Det er ikke spesielt bemerkelsesverdig, men det er likevel litt pussig at de bruker nøkkelkomponenter fra andre produsenter i de rimeligste seriene. 
Som en av verdens største brikkeprodusenter er det nærliggende å tro at det ville være mulig og mer lønnsomt å komme opp med en egen løsning. 

I 330-serien er kontrolleren fra SandForce, modellen SF-2281 og bruker datakompresjon i sanntid for å belaste minnecellene mindre, ved rett og slett skrive mindre datamengder enn filene i utgangspunktet inneholder. 

Likheten med 520-serien er påtagelig, det er samme kontrolleren, den største forskjellen er selve flashminnet. 
I den rimeligere 330-serien brukes det minne med færre skrivesykluser, man kan altså ikke skrive like mange ganger som til de dyrere seriene. 
For målgruppen som er forbrukere og ikke 24/7 drift er den likevel godt innenfor det man kan forvente, eller ha behov for. 
Intel oppgir ingen levetid for 330-serien, men gir tre års garanti. 

Innhold i pakken 

330 serien leveres bare som oppgraderingssett, i "ordentlig" eske med festebrakett, skruer, kabler, og en liten CD. Hos Intel kan du også laste ned programvare for overføring fra harddisk til SSD. 

Selve enheten har ikke lenger plastrammen på oversiden, hele kabinettet er av metall, noe som er en fordel med tanke på å lede bort varme ved intens bruk. 

Undersiden er som tidligere. 

Ytelse 

Sammenligner vi med de tidligere seriene, er 330 langt nærmere 520-serien enn 320-serien. 
Både på sekvensiell skriving og lesing er 330 helt overlegen den forrige rimelige 320-serien. 

Atto ga 138 845 (skrive) og 279 038 (lese) på 320-serien mot 515 899 (skrive) og 555 405 (lese) på 330-serien. 

Vår egen Medietest var ikke like snill, og ga 394 142 på skriving og 464 217 på lesing på 330. 

Når det gjelder I/O - rask håndtering av mange småfiler - ligger 330-serien mellom 320 og 520. 

Score på 320-serien var 379 og 770 på 520, mot 493 på 330-serien. 

Konklusjon 

330-serien er en betydelig oppgradering fra den forrige serien, selv om økningen på de viktigste områdene (I/O) ikke er like høy som på de mindre viktige områdene (sekvensiell lesing/skriving). 

Prisene har også blitt langt mer sjarmerende, med en pris på rundt 60 prosent av forgjengeren. 

Intel 330 Series 2.5" SSD 120GB 
