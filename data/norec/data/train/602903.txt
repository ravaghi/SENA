Den store Marvel-såpeoperaen del 19
Superhelt-fans har mye å glede seg til. 
Alle andre bør smøre nistepakke. 

Hva "Avengers: Infinity War" handler om? 
Tja, det er noe om at alle Marvel-heltene må gå sammen for å stoppe den onde Thanos (Josh Brolin) fra å samle seks "uendelighetssteiner" – små dingser som kan brukes til å kontrollere selve virkeligheten – og slik hindre ham i å ødelegge universet. 
Men dét er selvsagt ikke poenget med filmen. 

Poenget er å knytte sammen tråder fra de foregående 18 (!) 
Marvel-filmene –Iron Man (Robert Downey Jr.), Thor (Chris Hemsworth), Black Panther (Chadwick Boseman), Doctor Strange (Benedict Cumberbatch) og Guardians of the Galaxy-gjengen er bare noen få av dem som deltar – og samtidig berede grunnen for nye installasjoner i den kosmiske såpeoperaen. 

Og, ja, det oppleves unektelig som noe av et antiklimaks når "Avengers: Infinity War" etter to timer og 40 minutter avsluttes med en cliffhanger. 
Var alt sammen bare en transportetappe til neste film, liksom? 
Heldigvis har den også nok humor og fantasi – flere sekvenser her er så fjerne fra virkeligheten at de nærmer seg ren surrealisme – til at selv vi uten hovedfag i marvelologi kan føle oss underholdt i hvert fall et stykke på veien. 
