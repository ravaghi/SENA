Rølpete og festlig om verdens eldste tabbe
Det er ingenting originalt eller overraskende ved handlingen i denne filmen, men det hindrer den ikke i å være riktig morsom tidtrøyte. 

Handlingen går i grove trekk ut på at to personer som er usedvanlig forskjellige på utsiden blir droltedridas og har ubeskyttet sex ved en misforståelse. 
Den hårete, blautfeite mannen klarer å gjøre den slanke blondinen gravid ved første forsøk, og så kommer alle de forviklingene som gjerne følger med denne typen hendelser. 

Alle gravidklisjeene er med, på den erkehollywoodske måten. 
Det eneste som stemmer noenlunde med virkeligheten til gravide på Tasta, er at påfallende mange tror at fødselen er rett rundt hjørnet enda det er to måneder igjen. 

Seth Rogen spiller en trivelig slabbedask som nyter sitt illeluktende singelliv sammen med like sjarmerende postpubertale kamerater. 
Han er tilsynelatende så langt unna idealfaren man kan komme, men siden dette er en romantisk komedie, går ting seg til etter hvert. 

Katherine Heigl ser prippen ut, men er egentlig like rølpete som den vordene far når hun ikke tenker seg om, og det er bare de rosa klærne og den prestisjefylte jobben som gir illusjonen av at de to ikke passer sammen. 

Den svært så klassiske historien får farge av store mengder toaletthumor, og det skal man ikke undervurdere effekten av i denne sammenhengen. 
Mannebondingen mellom Rogen og den underkuede svogeren som spilles av Paul Rudd er både koselig og realistisk. 
Sånn sett er dette en film både om og for antihelter. 
