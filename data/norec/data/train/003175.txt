Jackass the movie
Hva ER det de holder på med??? 

Har du noen gang sett Jackass på TV kan nå du forvente deg mer av det samme, bare på større skjerm pluss noen mer ekstreme spesialeffekter. 

Jackass the movie er et produkt alle involverte og publikum egentlig burde føle dyp skam over. 

Problemet er bare at det er ustyrtelig moro, skamløst gøy og seriøst syk underholdning som får deg til å glise bredt! 

Fyrverkeri i ræva 

Alle er her, Johnny Knoxville, Bam Margera, Steve-O, Wee-man osv. 

Å beskrive hva filmen handler om er en umulighet. 
Det er ingen film. 
Det er en samling klipp der Jackass-gjengen utfører ville stunts som er nødt til å gjøre vondt. 

De råkjører med golfcarts, setter fyrverkeri i ræva, ronker sjødyr, terger krokodiller og setter andre og seg selv i generelt dødspinlige og/eller potensielt farlige situasjoner. 

Imbesil underholdning 

Som såkalt seriøs filmkritiker burde jeg vel egentlig hatt en negativ holdning til Jackass the movie og skrevet ting som imbesil underholdning for kvisegenerasjonen, men en slik kritiker ville ikke hatt sans for syk humor og syk humor er noe man bare må ha sans for! 

Knoxville og co trekker den helt ut og enda litt lenger. 

Harald Eia viste kanskje frem skrukken i Åpen post - i Jackass setter de strøm på den. 

Tårene triller 

Om ikke lenge er Jackass en saga blott og andre gærninger vil tøye grensene på andre måter. 
Men akkurat nå er det Jackass som gjelder og jeg har ikke skamvett mot å si noe stygt om dem. 

Alt som har med bæsj, tiss og spy å gjøre er nok ikke helt min smak, men når gutta stunter på sitt verste, ler jeg så tårene triller. 

Jackass the movie vil en gang i fremtiden bli sett av undrende etterkommere, som vil tenke: 
- Hva ER det de holder på med??? 
Det samme gjør jeg – og ler 
