Bedre sent enn aldri
Bloody Beach leverer lydsporet til årets beste halvdel — ekstatisk, tropisk, sympatisk 

Det finnes ting man venter lenge på — spenningen kan forsvinne, forsterkes, vedvare. 
Noe man har måttet vente lenge på er Bloody Beach sitt debutalbum. 
Det har vært syv år med uforglemmelige konserter, EP-er som har blitt lyttet til igjen og igjen. 
Når «Bloody Beach Pirate Radio Presents:» endelig er på plass, er fallhøyden så enorm at den fremkaller en angstfylt kvalme. 

På platen vil du finne låter du kanskje har hørt før, som eksplosive «Bonanza», en kanon av en låt i ny forpakning, med spenstigere produksjon enn tidligere. 
Wünderkid Matias Tellez, med fartstid i alt fra soloprosjekter til Young Dreams i nyere tid, står nemlig bak miksingen. 
Man kan høre spor av nettopp sistnevnte her, i form av utallige vokallag og ekstatiske, tropiske gitarer. 

Ting har ikke forandret seg mye i Bloody Beach-land, det er fortsatt en kraftfull miks av ska, reggae og krautrock, som alltid pyntet med et spekter synthlyder en ikke har hørt maken til. 
En av deres sterkeste sider er kombinasjonen Arne Håkon Tjelle og Chris Holm på vokal, ulike, men hele tiden på lag. 
Tjelle er nonchalant og laidback, Holm oppgløtt og energisk. 

«Jigsaw» er herlig i sin afrobeatånd, en ukomplisert og dermed utrolig fornøyelig liten sak. 
Strengt talt er albumet kanskje ikke bare en forløsende opplevelse for lytteren, men åpenbart også for bandet. 
Det bugner over av en ubeskrivelig eksplosiv glede - ta for eksempel «Love Child», også en gammel låt i nye klær. 
Den ender i eufori og ingenting føles mer naturlig. 

Det åpenbarer seg at dette kommer til å sette lyden til et halvt år med vår, sommer, eventyr, fest, nachspiel, hytting med nevene på festival, pils på toppen av Bergenhus festning - og det kommer i grevens tid. 
