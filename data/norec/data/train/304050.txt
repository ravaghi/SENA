Korrupt og smart
«Chicago Code» er en hardtslående politiserie fra mannen bak «The Shield». 

TV: 
Hovedpersonen i «The Shield», Vic Mackey, var en korrupt kriminalbetjent i Los Angeles som sjelden fulgte loven, men likevel skapte orden i den urbane jungelen. 
I «Chicago Code» er våre helter byens ferske politisjef, Teresa Colvin (Jennifer Beals) og politibetjent Jarek Wysocki (Jason Clarke fra «Brotherhood»), begge like rettskafne og iherdige som Capone-jegeren Eliot Ness. 

Chicago er viden kjent for sin korrupsjon, der politikere, bedriftsledere, mafia og politifolk er flettet inn i finmaskete nettverk av gjensidige tjenester. 
Colvin og Wysocki har hendene fulle og møter formidable hindringer overalt. 
Deres hovedfiende er byens mektigste politiker, rådmann Ronin Gibbons (Delroy Lindo), som er gjennomkorrupt og i overkant hensynsløs. 

Likevel er det et troverdig landskap som manes fram gjennom kompakt action og dialoger som slår gnister. 
Det tar ikke mange minuttene før du heier på Colvin og Wysocki og lurer på hvordan de skal klare å renske opp i det inngrodde systemet. 

Shawn Ryans «The Shield» varte i sju sesonger på kabelkanalen F/X. 
«Chicago Code» ble laget for reklamefinansierte Fox, der bare de sterkeste og mest kommersielle overlever. 
Serien, som trolig ville overlevd på en kabelkanal, ble avsluttet etter én sesong (13 episoder). 
Triste saker, og dessverre er det ingen som har bestukket tv-seerne. 
