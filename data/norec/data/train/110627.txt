Jon Larsen «The Jimmy Carl Black Story»
POP/ROCK Zonic Entertainment/Musikkoperatørene 

Mange ble overrasket da Hot Club-gitarist Jon Larsen tro til med sin Frank Zappa-hyllest «Strange News From Mars». 
Her er oppfølgeren i denne surrealistiske rom-odysseen. 

Zappas trommeslager Jimmy Carl Black er fortsatt med, denne gang på telefon i korte tablåer fra ytre rom. 
Bassist Bill White og keyboardist Tommy Mars utfyller et helstøpt norsk ensemble, med blant andre Ole Morten Vågan, Andreas Bye og Håkon Mjåset Johansen i kompet. 

Musikken er mer tilbakelent denne gang, og gir rikelig med rom til solistene. 
Her gjør Ola Kvernberg på fele, Rob Waring på marimba og Knut Reiersrud på munnspill overbevisende innsats. 
Det er groovy musikk å danse til, sofistikert og behagelig å lytte til. 
