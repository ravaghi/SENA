En nesten perfekt spenningsfilm
Dette kunne futtet av gårde som en uoriginal og dvask klisjékinaputt. 
Men "Gåten Ragnarok" utvikler seg til et fyrverkeri av spenning, kreativt næret av mytisk og mystisk diktning om hva vikingene i sin tid slåss mot. 
Herlig! 

"Gåten Ragnarok". 
Regi: 
Mikkel Brænne Sandemose. 
Manus: John Kåre Raake. 
Med: 
Pål Sverre Hagen, Nicolai Cleve Broch, Sofia Helin, Bjørn Sundquist, Maria Annette Tanderø Berglyd, Julian Podolski. 
Norge 2013. 
1 time 36 minutter. 
Aldersgrense: 11 år. 
Egnethet: 
Familie. 

Det begynner forsiktig som en traurig skildring av enkemann, tomannspappa og forsker Sigurd Svendsen, utmerket spilt av Pål Sverre Valheim Hagen. 
Med trist hundeblikk framstår han som en fyr som aldri er kommet over at kona døde for fem år siden. 
Samtidig er han en hjelpeløs nerd som forsømmer ungene, hekta som han er på å tolke antatte runetegn i vikingenes utskårne dragehoder. 
Selv ikke sponsorene på Vikingskipshuset på Bygdøy tror på forskningen hans. 

Kan det bli spenning og grøss av slikt? 
Jajamen. 
Manusforfatter John Kåre Raake har skrevet et intelligent manus som først ikler seg en slags vitenskapelig troverdighet. 
Brått tilføres en tvist som gjør at storyen minner om forskeren som dro på skattejakt til en kanadisk øy for å finne Shakespeares skjulte koder. 
Hør bare: 
Hvilken hemmelig vikingskatt ligger gjemt i en innsjø i Finnmark? 

Ha! 
Slik lurer regissør Mikkel Brænne Sandemose oss til å følge forsker Svendsen, hans barn samt to hjelpere (Nicolai Cleve Broch og Sofia Helin) til Alta. 
Derfra geleides vi inn i skogene av kjentmann Bjørn Sundquist.Stopp. 
Nå må det ties om de stadig nye og skumle vendingene. 
Gang på gang overraskes vi til vi sitter på nåler. 
Hva rustne russiske tanks har å gjøre med vikingetidas mørkeste monstergåte, røpes ei. 

Skryt til mange 

Velfortjent honnør går til sjeffotograf Daniel Voldheim for vanvittig flott fra-lufta-filming av finnmarksnatur. 
Dataanimasjonen funker. 
Skryt sendes til de ansvarlige for et ubehagelig godt lydbilde, en vesentlig faktor i enhver grøsser. 
Samlet ros tilkjennes skuespillerne, inkludert barna, som gir et stigende uttrykk for skrekk og fortvilelse. 

Hvilken bakgrunn har regissør Sandemose for å lykkes? 
Det er knapt til å tro, men han har tidligere bare laget noen kortfilmer og spillefilmen "Fritt vilt 3" (2010). 
Den var slett ikke dårlig, men hadde noen sedvanlige svakheter. 

Nå henger jeg meg bare opp i at filmskaperne har glemt at folk på mer enn en dagstur må bli grådig sultne. 
Det er pirk. 
Sandemose har med "Gåten Ragnarok" hevet seg til et nivå som holder internasjonal målestokk. 
Gratulerer! 
