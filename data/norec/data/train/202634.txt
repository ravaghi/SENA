Asus Transformer Book T100
Full Windows 8.1 på halvkilos brett, og vi liker det! 
Men T100 er ikke lytefri. 

For å kjøre Windows 8.1 kreves en datamaskin eller nettbrett med x86 eller x64-prosessor fra Intel. 
Disse har tradisjonelt krevd mer strøm og tilhørende kjøling enn ARM-baserte prosessorer som sitter i nettbrett som kjører iOS, Windows RT og Android. 

En naturlig konsekvens er at nettbrett som kjører Windows 8/8.1 hittil har vært både tyngre og tykkere enn ARM-baserte konkurrenter. 
Batteritiden er dessuten sjelden helt på høyden, og nesten alle har kjølevifter som skal forhindre overoppheting. 

Intel-prosessorene har rett og slett ikke vært optimale for bruk i tynne, lette nettbrett. 
De har vært laget med tanke på større bærbare og stasjonære datamaskiner, og for å kjøre et tradisjonelt sett ressurskrevende operativsystem: 
Windows. 

Nye og svært strømgjerrige prosessorer 

Det er imidlertid i ferd med å endre seg raskt med lanseringen av Bay Trail-generasjonen Atom-prosessorer. 
Disse er svært strømgjerrige samtidig som de yter langt bedre enn tidligere Atom-medlemmer. 
I løpet av høsten kommer en rekke nettbrett og hybrider med disse innabords. 

Intel har forresten besluttet å bruke benevnelsen "2-in-1" om slike hybride nettbrett/PC-er. 

Svært interessant hybrid 

Asus Transformer Book T100 er en slik "2-in-1", og den er blant de aller første basert på Bay Trail-prosessor. 
Og selv om det 10,1 tommer store brettet har sine lyter, vitner det om at vi går svært spennende tider i møte hva angår brett med full Windows-funksjonalitet. 

Før vi ser på den praktiske bruken kan vi kort oppsummere de viktigste egenskapene: 

Skjerm: 10,1" multiberøringsfølsom IPS-skjerm, 1366 x 768 piksler Prosessor: 
Intel Atom Z3740 (Bay Trail) RAM: 
2 GB (maks 4) Grafikkort: 
Intel HD (integrert i prosessoren) Lagring: 
64 GB eMMC Optisk drev: 
Nei Skjermutganger: 
Micro-HDMI USB-porter: 1 stk USB 3.0 i tastaturdokken Webkamera: 
1,2 megapiksler Kortleser: 
MicroSD Trådløst nett: 
Intel Kablet nett: 
Nei Annet: 
Bluetooth 4.0 OS: 
Windows 8.1 32 bit Størrelse: 
26.3 cm x 17.1 cm x 2.36 cm (bare brettet: 1,05 cm tykt) 
Vekt: 574/1020 gram Pris: 
Fra 3.790 kr inkl mva (jf Prisjakt 1.11.2013) 

Lettere enn iPad 4 

Brett og tastatur er laget av plast, og gir ikke den samme kvalitetsfølelsen som nettbrett og PC-er med metallinnpakning. 
Brett-delen har kun en microUSB-plugg og en microHDMI-utgang, samt utgang for hodetelefoner. 
Tastaturet gir deg i tilleggg en USB 3.0-port. 

Det morsomme er at maskinen lades via microUSB-porten, og er den første fullblods Windows-enheten vi har testet som lades som en mobil. 
Men i likhet med iPad må den være avskrudd for å kunne lades for eksempel fra en annen PC. 
Mer om ladingen senere. 

Uten tastaturet veier Transformer Book T100 beskjedne 574 gram. 
Det er en god del lettere enn fjerde generasjon iPad, og 100 gram tyngre enn nettopp lanserte iPad Air. 

Vinkles omtrent som en vanlig PC 

Tastaturet (som følger med) dobler nesten vekta med sine 546 gram, så totalvekten tipper kiloen med 20 gram. 

Det er altså vesentlig tyngre enn for eksempel tastaturdekslet til Microsoft Surface Pro 2, men har en rekke fordeler. 
Den viktigste er at det kan vinkles omtrent som en vanlig PC når den er dokket i tastaturet, i motsetning til de fleste konkurrentene vi har testet tidligere (og som har vært et vesentlig ankepunkt mot disse). 
Jo lenger du bøyer skjermen bakover, jo mer løfter tastaturet seg - en konstruksjon som sørger for at ikke enheten får overbalanse og tippe bakover. 

Netbook-tastatur med svak pekeplate 

I bruk er vi imidlertid ikke fullt så begeistrert over tastaturet. 
Det har små taster (typisk netbook-ish) og fungerer forsåvidt greit når man får øvd seg litt, men den tilhørende pekpelaten er under pari. 

For det første reagerer den ikke alltid på berøring, noe som er veldig slitsomt, for det andre er de integrerte feltene for venstre- og høyreklikking harde og avgir en særdeles høy klikkelyd. 
Her ødelegger Asus litt for seg selv. 

Flott nettbrett 

Nettbrettbiten er derimot veldig bra. 
Her er for eksempel ingen vifter, og IPS-skjermen er klar og tydelig fra alle vinkler. 
Stereohøyttalere er på plass, og med relativt god lyd, størrelsen tatt i betraktning. 

Oppløsningen er langt lavere enn på en iPad, men likevel oppleves ikke skjermen som spesielt pikselert eller uskarp, den måler tross alt bare 10 tommer. 

PC-ytelsen er ikke høy, men den duger til lett jobbing på klassisk Windows-skrivebord med verdens desidert største programvutvalg. 
Sammenlignet med en typisk netbook fra et par-tre år tilbake er ytelsen uansett omtrent doblet, viser testene våre fra Passmark PerfomanceTest 8.0. 

Det betyr at du faktisk kan bruke T100 til det meste, uten uendelig mye venting og hakkende grafikk. 

Responsen i Modern UI-sfæren i Windows 8.1 og berøringsfølsomheten er helt strøken. 

Vi regelrett elsker å sitte i sofaen med brettet og en fullverdig Windows-opplevelse, med JAVA, Flash, gratisversjonen av Spotify og allting. 
Jovisst tar enkelte ting litt lengre tid enn med en fullblods PC eller Microsoft Surface Pro, og med 2 GB RAM er det begrensninger for hvor mye man kan gjøre samtidig. 
Men til alle oppgaver man normalt vil bruke et nettbrett til duger T100 veldig bra. 

Ikke minst kan du bruke berøringsvennlige Internet Explorer 11, som er en langt mer avansert nettleser enn de man normalt får på nettbrett. 

Det er også gledelig å brettet har null problemer med å spille av alt vi har av HD-filmer, og streaming fra for eksempel Netflix går også problemfritt. 
Merk også at det trådløse nettverkskortet støtter 5 GHz-båndet, så har du en ruter som støtter dette er du sikret meget god surfehastighet. 

Flere bilder: 

Super batteritid 

Men selve prikken over i-en er batteritiden. 
For T100 parkerer alt av både PC-er og nettbrett vi har testet tidligere som kjører fullblods Windows. 
Ved kontinuerlig HD-videoavspilling, og med tastaturet tilkoblet, holdt batteriet ut 10 timer og 51 minutter før maskinen sluknet. 
Det er helt på høyde med de mest strømgjerrige ARM-baserte nettbrettene. 
Med minimal belastning, bare tilkoblet trådløst nett, holdt batteriet ut i overkant av 13 timer og 10 minutter. 
Det betyr at det ikke er usannsynlig at du vil kunne bruker brettet til varierte oppgaver i rundt 12 timer mellom hver lading. 

Det er imidlertid en bitteliten hake ved det hele, og det er at selve ladingen er tidkrevende med den medfølgende USB-baserte veggladeren. 
Er batteriet helt utladet bør det stå i kontakten over natten. 

Vi må også legge til at selv om brettet har 64 GB lagringsplass, er det bare rundt halvparten tilgjengelig takket være at Windows 8.1 og programmene som følger med beslaglegger mye. 
Man kan selvfølgelig avinstallere en god del av disse, og dermed få mer tilgjengelig plass. 
Husk også at du kan doble lagringsplassen ved å putte inn et microSDXC-kort, 64 GB får du for 3-400 kroner. 

Og en ting til på tampen: 
Vi opplevde at Windows krasjet totalt én gang under testperioden, så kraftig at vi ikke trodde vi fikk fullført testen. 
Problemet var at maskinen stoppet under oppstarten med beskjeden "Forbereder automatisk reparasjon", og ville ikke komme videre. 
Uten at vi helt vet årsaken løste det seg ved å gå inn i BIOS og velge Windows oppstartsmeny. 
Deretter gikk alt som smurt igjen. 

Konklusjon 

Intel har gjort en formidabel jobb med strømbruken på deres nye Bay Trail-prosessorer, og det merkes på T100 fra Asus. 
Helt grei ytelse til lett bruk, og batteritid som ikke står tilbake for mer etablerte nettbrett. 
Prisen bør heller ikke skremme noen. 

Det mest negative er pekeplaten. 
Den er ikke god. 
Mulig problemene med dårlig respons kan fikses med oppdaterte drivere (det har vi sett eksempler på tidligere), men enn så lenge bør du heller bruke skjermberøringer i stedet. 
På det området er jo T100 helt glimrende. 

Vi setter også et spørsmålstegn ved systemkrasjen vi opplevde. 
Det kan selvfølgelig skyldes feil ved vårt testeksemplar, men mest sannsynlig er det driverproblematikk som kan løses gjennom fremtidige oppdateringer. 

Prisen tatt i betraktning er dette uansett et godt produkt som bør vurderes av alle Windows-brukere som egentlig hadde tenkt seg et rent nettbrett. 

Trenger du mer ytelse og har mer penger å bruke, bør du definitivt også vurdere Microsoft Surface Pro. 

Asus Transformer Book T100TA-DK003H 
