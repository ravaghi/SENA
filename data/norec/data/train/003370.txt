In the valley of Elah
Tommy Lee Jones spiller en glitrende hovedrolle i et godt drama. 

Filmen ser i utgangspunktet ut som et forsvinningsmysterium, men etter hvert forstår vi at det handler om mer, og at krigen i Irak er det store bakteppet for hendelsene. 

Det handler ikke om det som skjer i krigen, men om det som skjer etterpå. 
Manusforfatter og regissør Paul Haggis har laget en film som riktignok skuffer på et viktig punkt, men den gjør mest av alt et stort inntrykk. 

Kompleks og vanskelig 

Den pensjonerte sersjanten Hank Deerfield (Tommy Lee Jones) drar fra Texas til Fort Rudd i New Mexico for å lete etter sønnen Mike, som har forsvunnet etter hjemkomsten fra Irak. 

Han kontakter politietterforskeren Emily Sanders (Charlize Theron) for å få hjelp, men saken blir snart mer kompleks og vanskelig enn de hadde trodd. 

Oppslukt av vold 

Filmen skildrer hvordan Irak-krigen har dyptgripende konsekvenser for vanlige folk i småbyer over hele Amerika. 
Tommy Lee Jones og Susan Sarandon spiller fantasisk godt som mann og kone, lavmælt, avmålt og konsentrert. 

Filmen skildrer også hvordan unge menn blir oppslukt av volden de omringes av i krigssonen, her først og fremst fortalt gjennom unge, kortklipte soldatgutter med blåøyde, uskyldige fjes. 
Opplagt spor oversees 

Historien gjør noen grep som virker effektivt, men samtidig litt konstruert, når jeg tenker godt etter. 
Filmsnutter på en mobiltelefon er viktige spor, men må rekonstrueres, og spres dermed beleilig utover i handlingen. 

Dessuten skjemmes filmens etterforskning av et fryktelig opplagt spor som oversees totalt, og får meg til å føle meg mye smartere enn figurene. 

Sorgtynget alvor 

Men ”In the valley of Elah” er preget av et sorgtynget alvor som virker svært relevant, fortalt gjennom virkelig troverdige figurer, som får god tid til å feste seg hos oss. 
Først og fremst hovedpersonen. 
Tommy Lee Jones gjør en av de beste rollene jeg kan huske å ha sett ham i. 

Paul Haggis viser igjen at han er en av de mest spennende regissørene som lager film i USA for øyeblikket, og dermed er det vel ikke akkurat overraskende at jeg anbefaler ”In the valley of Elah”, samme hva du mener om Irak-krigen 
