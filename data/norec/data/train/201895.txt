TEST:Bowers & Wilkins CM1 S2 

Småtasser med kremlyd. 

De fleste som ønsker seg musikk hjemme velger i dag kjekke , små og trådløse høyttalere med alt innebygd. 
Eller kanskje nøyer de seg med en lydplanke under TV-en. 

Kommer ikke utenom kassene 

Men den gamle sannheten holder fortsatt: 
Er du blant dem som finlytter til musikk og ikke bare har den i bakgrunnen, kommer du ikke utenom et skikkelig stereoanlegg med to separate høyttalere. 
Gjerne med forsterker og avspillingsutstyr i samme klasse. 

Salget av digre stuesystemer har gått kraftig ned siden glansperioden på 1970-tallet, men skal vi dømme av antallet butikker rundt om i landet som selger slikt må det jo fortsatt være liv i dette markedet. 

Men som så ofte ellers finnes det en mellomting. 

Smått kan være bra 

Det går helt fint an å få bra lyd ut av små og diskrete høyttalere også. 

Det spørs likevel om du sparer så veldig mye plass. 
For gode, små høyttalere skal ikke stues bort i ei hylle eller settes i en krok på gulvet. 
Skal de kunne yte sitt beste, må de opp på stativer og ut på gulvet med god avstand til bak- og sidevegger. 

Dette er helt klart tilfelle med Bowers & Wilkins CM1 S2. 
Den er en høyttaler i high end-klassen, noe som ikke er overraskende tatt i betrakting selskapet Bowers & Wilkins historie. 

Den britiske fabrikken har laget høyttalere siden 1965, og er kjent for noen av verdens beste i den berømte 800-serien. 

Du hører slektskapet 

CM1 S2 er ikke i den klassen, verken prismessig eller lydmessig. 
Men det er ikke vanskelig å høre at vi har med et «rasedyr» å gjøre. 

På tross av den beskjedne størrelsen gir de et bredt og dypt lydbilde med glassklar topp. 
Den dypeste bassen får du ikke - her slår de fysiske lovene inn. 
Og høyttalerne er veldig tungdrevne (84 db), så spesielt høyt kan du heller ikke spille. 

Perfekt for små stuer 

Med andre ord egner høyttalerne seg ikke til større rom. 

Vi prøvde med B&Ws; egen subwoofer ASF60AW, som fikk de nedre regionene på plass. 
Men selv ikke med en titommer med 200 watt aktiv forsterkning i kjeden og en high end-forsterker fra McIntosh på 2 x 350 watt kunne vi spille høylytte musikkformer som metal, elektronika og bluesrock på det volumet slik musikk fortjener. 

Dette er med andre ord ingen party-høyttaler som fører til sure naboer og politi på døra. 
Det er altså snakk om gode kose-høyttalere for deg som liker behersket musikk gjengitt på en naturlig og nøytral måte. 

Bevares, de spiller rock og pop med stor musikalitet og høyt detaljnivå. 
Men livrettene er nok jazz, klassisk og akustisk som ikke krever det samme trøkket for å gi deg godfølelsen. 

For beherskede entusiaster 

Det finnes små høyttalere som roper betydelig høyere enn B&W; CM1 S2. 
Men dette er en høyttaler for musikkentusiaster som setter pris på forfinet kvalitetslyd. 

B&W; CM1 S2 

Men vil du høre metal, punk og elektronika så buksebeina blafrer, må du altså lete andre steder. 
