Simpelthen det aller beste
Det norske musikalske miraklet The Beste i ny drakt. 

ALBUM: 
Nostalgi? 
Retro? 
Eller rett og slett en nyhet for de aller fleste — hentet fra pluss minus 25 år tilbake i tida. 

Vi snakker om det norske musikalske miraklet The Beste, som utga to plater, i 1985 og 1987, og som deretter forsvant like elegant som de var dukket opp. 

I neste uke kommer en dobbel-CD med begge disse platene, «En sang for åtte kroner» og «Blått». 
«Blått» ble dirrende presentert i liner notes av forfatteren Ola Bauer, som dessverre aldri fikk oppleve å havne på gamlehjem, slik han fabler om i sine fresende tekstlinjer. 

En ny tekst er signert Audun Vinger, music man og ordsjonglør fra en ny generasjon. 
The Beste? 
Et slags hobbyband, med rekrutter fra The Aller Værste (Sverre Knudsen, Lasse Myhrvold, Harald Øhrn), Wannskrækk (Kjartan Kristiansen), Holy Toy (Sven Kalmar), pluss Geir Wentzel. 

Målet var å vise musikalsk brunst, at man kunne skrive låter som svingte og suste, som ble båret på vinger av poesi og melodisk teft. 
Om de klarer det? 
Oh yes. 
Platene ble i sin tid utgitt i begrenset opplag og aldri mer sett snurten av. 

Nå er The Beste her igjen. 
Få dem ut, i alle kanaler! 
