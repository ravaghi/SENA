Luftig
En sterk trio 

Bak navnet «Mural» sitter australske Jim Denley (alt saksofon/fløyte) og nordmennene Kim Myhr (akustisk gitar) og Ingar Zach (perkusjon) og presenterer syv improviserte avsnitt. 

Her veves lydteksturer i utradisjonelle mønstre av luftig, men slitesterk tråd. 
Trioen jobber aktivt med å finne komplementære farger, og benytter seg av et tilsynelatende utømmelig arsenal av fascinerende lyder og teknikker. 

Lydbildet er romslig, og Myhrs veksling mellom akkorder, preparering og droner danner stadig nye oppfinnsomme baktepper for improvisasjonene. 
Denley opererer i en mer aktiv, fortelleraktig rolle, og Zach jobber delikat og konsekvent i frekvensområdene. 

Musikken inneholder få brudd. 
Selv om den er uforutsigbar, mister den (i alle fall på plate) til tider sitt momentum. 
Mural tør å la lydkvalitetene tale for seg, med det resultat at strukturen til tider mister fokus. 
Vakkert — med en til tider udefinert form. 

STEPHAN MEIDELL 

Enig med vår anmelder? 
Si din mening. 
