Spillanmeldelse:«Disney Universe» 

Ingenting er så magisk som Disney når det først treffer. 
«Disney Universe» treffer trolig både store og små, men er langt fra feilfritt. 

Når jeg hører ordene «Disney» og «Pixar» kjenner jeg det bobler forventningsfullt i kroppen. 
Derfor gledet jeg meg til å sette i gang med dette spillet. 
Jeg spurte til og med min eldste sønn, som snart er i skolealder, om han ville være med å teste. 
Riktignok er det syvårsgrense, men slike spill pleier sjelden å være voldelige. 

Spillet består av seks verdener, som alle er inspirert av Disney og Pixar. 
Her har du alt fra «Løvenes Konge» med savannelandskap til «Alice i Eventyrland» med surrealistiske figurer og omgivelser. 
Og overalt er det gjenkjennelige Disney-figurer, alt fra Nemo til Wall-E. 

Men det er ikke eventyrlig fryd og gammen du skal tre inn i. 
Onde krefter er i sving, en rekke figurer tatt til fange i ulike verdener, og det er din jobb å redde dem. 
Dette kan du gjøre alene eller sammen med kompiser - opptil fire stykker kan spille sammen. 
Dere samarbeider om å redde figurer, løse gåter og få has på fiender. 
På slutten av hvert brett kåres det en vinner, så konkurransen er ikke helt fraværende. 

Spillet er uskyldig og underholdende, og noe foreldre og barn kan ha glede av sammen. 
Det er også helt trygt for små barn. 
Å spille alene som voksen er nok ikke spesielt underholdende, til det er oppgavene for enkle og spillet for kort. 
Et generelt minustrekk ved spillet er den klønete kameraføringen. 
Innimellom føles det også noe ensidig, og jeg savner mer humor. 

KRISTINE STORLI HENNINGSEN 

DISNEY UNIVERSE Plattform: PS3, Xbox 360, Wii, PC Genre: Action/Eventyr Alder: 7+ Utvikler: 
Disney Interactive Studios Utgiver: 
Disney Interactive Studios 
