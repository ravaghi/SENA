Datert satire fra Lily Allen
Går i strupen på Lady Gaga og Katy Perry på sin nye plate. 

ALBUM: 
«Don't let my kids watch as I get in the ring», synger bråkebøtta Lily Allen i «Sheezus», før hun går i fletta på Katy Perry, Lady Gaga og resten av popens førstedamer. 
Fornærmelsene blir naturlig nok servert på en seng av godlynt, elektronikainfisert kammerpop. 

Det handler fortsatt om alt og alle Allen har en høne å plukke med. 
Det være seg blogging - «URL Badman», og kjendiser som selger seg på Instagram - «Insincerely Yours». 
Alt kledd opp i flyktige innfall av britisk pop, elektronika, hip hop og country. 

Noen ganger funker de bittersøte pop-pillene hennes brukbart, som i sukkerspinnluftige «Air Balloon», mens andre ganger føles sarkasmen og satiren hennes veldig datert. 
Det er ikke spesielt radikalt å gå til frontalangrep på WordPress-tyranner i 2014. 
Contry & western-opuset «As Long As I've Got You» er i beste fall morsomt av helt feil årsaker. 
