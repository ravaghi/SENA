I fotsporene til The Mars Volta
Oslobandet Do You Love Melena? gir deg stemningsfull progrock med finesse. 

ALBUM: 
Oslobaserte Do You Love Melena? består blant andre av durkdrevne herrer fra Rumble in Rhodos og Pow Pow og «Marathon» er deres albumdebut. 

Musikalsk bærer de med seg elementer fra førstnevnte, men har en tyngre dreining mot nyere progrock i gate med The Mars Volta og, om man legger godvilje til, Coheed and Cambria. 

Det handler først og fremst om stemningsfull og intrikat rock, servert med finesse og en hang til komplekse, men heldigvis ikke altoverskyggende arrangement. 

Koloritten er oppfinnsom, med lekre detaljer i både keyboards og de ulike strenginstrumentene. 
Do You Love Melena? mangler dog et par låter som virkelig griper deg i strupen. 

Da The Mars Volta slo ned som en bombe med debuten, lå mye av begeistringen i bandets evne til å lage superfengende men samtidig kompleks progrock. 
Do You Love Melena? er foreløpig mer imponerende enn medrivende. 
