Poirot
Velkjent og solid om mesterdetektiven, med en anelse fornying. 

NRK runder av krimpåsken med den kanskje største Christie-klassikeren av dem alle – «Mord på Orientekspressen». 
Klassikeren er udødeliggjort på film i 1974 med Albert Finney i rollen som Poirot og med skuespillere som Lauren Bacall, Ingrid Bergman, Vanessa Redgrave, John Gielgud og Sean Connery på rollelisten. 
Det er ikke mulig å toppe dette. 

Men regissør Philip Martin gjør et hederlig forsøk. 

Som vanlig samles en broket forsamling mennesker – denne gangen i en av vognene på det legendariske toget fra Istanbul til Calais. 
På Balkan stoppes toget av et snøras. 
Samtidig blir en av passasjerene funnet død i sin kupé. 
Han har tolv knivstikk i brystet. 
Ingen kan unnslippe toget, så morderen er fortsatt blant passasjerene, men hvem av dem har motiv for å myrde den amerikanske forretningsmannen? 
Poirot står overfor en av sine vanskeligste saker. 

«Mord på Orientekspressen» er den 65. episoden i Poirot-serien. 
Etter over 20 år i rollen leverer David Suchet fortsatt en solid prestasjon som den pertentlige, geniale, utenlandske, men likevel svært så britiske mesterdetektiven. 
Suchet legger inn små detaljer i sin skilding av eksentrikeren, noe som løfter opplevelsen. 
Legg for eksempel merke til Poirot når han bestiller sine to frokostegg i restaurantvognen. 

Men når det kommer til å løse mysterier, er det fortsatt de små grå som gjelder. 
Det beviser Monsieur Poirot ennå. 

NRK1: 1. påskedag kl. 21.50 
