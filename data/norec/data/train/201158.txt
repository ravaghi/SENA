Nå skjer det igjen
Det blir oppstandelse hver gang Volvo lanserer en stasjonsvogn. 
Her er nye V60. 

Merk deg navnet Volvo V60, en bil vi tør kalle en stasjonsvogn selv om Volvo ikke gjør det. 
De innlemmer nemlig nye V60 i det snevre segmentet noen produsenter kaller ”sportwagon”. 
Det skal liksom være en kloning av en sedan og en stasjonsvogn. 
Nye Volvo V60 er derfor ikke en herregårdvogn slik vi kjenner en typisk stasjonsvogn fra søta bror. 
Den tenderer nesten mer til en coupe, forteller Volvo, og henviser de som skal ha mye plass til slektningen V70. 

Et nummer i rekken 

En hel verden har nå vent seg til at Volvo overlapper modellnummer i rekken. 
Det vil si at sedanene heter S40, S60 og S80. 
Deretter har vi hatt stasjonsvognene V50 og V70. 
Regler er derimot til for å brytes, for nå har vi prøvekjørt V60, broren til S60. 

Les mer om Volvo S60. 

Med tanke på utseendet må S60 anses som den rundeste Volvo i nyere tid, og V60 følger naturlig nok opp. 
I likhet med på S60, så er det Peter Horbury som har signert V60. 
Dog kom han så sent på banen at det stort sett ble med signeringen. 

Som sin slektning 

Det meste med Volvo V60 er kjent fra før. 
Motoriseringer og andre tekniske løsninger deles med S60, som i disse dager ruller ut på norske veier. 
Begge to er beskrevet som den sikreste Volvo noensinne, noe som bunner ut i alle de tekniske hjelpemidlene som er implementert. 

Som i S60 har du systemet som hindrer personpåkjørsel også i V60. 
Du har linjeskiftvarsler, innebygde dødsonekameraer, og masse stæsj som skal hjelpe deg i det daglige trafikkbildet. 

Ypperlig bensinsluker 

En ny bensinmotor ser dagens lys i S- og V60, en motor vi nå har prøvekjørt. 
T4 har et 1,6-liters slagvolum, og byr på 180 hestekrefter. 
Arbeidsområdet er relativt stort, og ligger mellom 1.600 og 5.500 omdreininger. 
Som nymotens motorer stort sett gjør, så er dreiemomentkurven svært flat, og motoren blir derfor kultivert og fin i bruk. 
Kraftressursene er ganske imponerende til å stamme fra en 1,6-liter, og sammen med Volvos PowerShift girkasse er det lett å ha det moro. 
Til tider savnet vi spakene på rattet for å gire med, men selv om Volvo ønsker å fremstå som sporty så er dette noe kundene ikke etterspør, i følge Volvo selv. 
Velger du manuell girkasse får du start/stopp-funksjon i tillegg. 

Et førstevalg 

Prisbildet sier ofte noe om hvilken versjon som blir førstevalget. 
Etter å ha kjørt bilen med de fleste motoralternative har også vi et par versjoner vi foretrekker. 
Dieselutgaven 
D3 kommer antageligvis til å selge bra, det samme med lillebroren Drivè, som kommer over nyåret. 
Dette er en utslippsnill versjon på 115 hestekrefter og 270 Nm. 
Derimot tror faktisk både vi og Volvo at det kan være noen som velger de to minste bensinversjonene. 
Særlig T4, 180-hesteren, har en kultivert kraft som kler bilen godt. 
Sammen med 150-hesteren kan den trekke andelen bensinmotorer høyere på statistikken. 

Chassis til begjær 

Det finnes to alternative chassisoppsett i V60, og i Norge er det den dynamiske utgaven som er standard. 
Dette er kjappere og mer presist enn alternativet, og passer nordisk kjøremønster som hånd i hanske. 
Så bra er det at vi vil påstå det er bortkastede penger å bestille bilen med det justerbare systemet. 
Dagens nybiler sliter ofte med for dårlig retur på dempere, men i 60-serien fungerer dette optimalt. 
S- og V60 blir således en kanongod pakke for de bilkjøperne som liker kjøreglade biler. 
At komforten er ivaretatt i tillegg blir ren bonus. 

Plass nok 

Hvor mange ganger har du fylt bilen til randen og satt takhøyden på prøve? 
Nettopp dette er argumentet for at en sportwagon egentlig byr på plass nok, og dersom et sexy design også er et av punktene på ønskelisten, så har du ytterligere et argument for V60. 
Tross lav taklinje og høy skulderlinje, så byr V60 på 430 liters bagasjeromvolum med seteryggene oppe. 
Det er bare 13 liter mer enn i V50, men på alt annet er forskjellen enorm. 
Legger du ned seteryggene, så kan V60 skilte med 1.664 liter, hvilket er akseptabelt. 

Flatt gulv 

Volvo byr altså ikke på det største bagasjerommet, men når de først lager en slags stasjonsvogn så gjør de det skikkelig. 
Seteryggen kan legges ned i en 40/20/40 splitt, og når det er lagt ned blir gulvet i bagasjerommet paddeflatt. 
Ikke er du avhengig av å reise opp sitteputen før du legger ned ryggen heller - heldigvis. 
Dette tar som regel opp plass i lengderetning og begrenser flaten i lasterommet kraftig. 

Barnevennlig? 

Som ekstrautstyr tilbyr Volvo integrert pute for barn på begge sider. 
Dette betyr egentlig bare at sitteputen kan heves et hakk på en måte som gagner barn bedre. 
I V60 er det nærmest en nødvendighet. 
Vinduskarmen i dørene er så høyt oppe at man skal nesten være en velvoksen for å ikke finne det hemmende. 
Barn har ikke sjans til å se noe ut fra baksetet uten putene, eller andre stolarrangement. 

Pøs på med utstyr 

Det er lett å spesifisere opp en V60. 
Du har valget mellom tre forskjellige utstyrspakker, Kinetic, Momentum og Summum. 
Prisen på pakkene er 15.000 kroner, uavhengig av hvilken du velger. 
Foruten de tre utstyrspakkene tilbyr Volvo også en ”Driver Support” pakke til 17.900 spenn. 
Det er her de fleste godbitene ligger, og er i grunnen en pakke du virkelig bør gå for. 
Når bilen skal selges igjen vil denne være utslagsgivende på hvor raskt du får omsatt bilen din. 
I mellomtiden har du hatt glede av den selv. 

Salgsvinnere 

Etter ti år med stadig tilkrafsing av markedsandeler har Volvo vokst fra 3,7 % for ti år siden til hittil 8,1 % i år. 
V60 kommer utvilsomt til å være bensin på dette bålet, og salgsmålet for bilens første leveår er hele 2000 biler. 
Til sammenligning kommer 800 nye kunder til å kjøpe seg en S60 av nyeste type. 
Prisene på V60 er akkurat 10.000 høyere enn på sedanen, og du får Drivè, deres snilleste utgave, fra kr. 316.900. 
Da må du vel å merke vente til slutten av februar med å hente den. 

Relaterte saker: 

Les mer om Volvo S60 Les mer om 3-punktsbeltet 50 år Les mer om Volvo sitt system for fotgjengervarsling 

Bilen ble testet i september 2010 
