Krangler så fælt at det er gitt at de vil bli hjertevenner
«Ordets makt» tar igjen i sjarm det den mangler i originalitet. 

FILM: 
Helt siden Todd og Copper, eller egentlig før det, har fortellinger om umake vennepar, som i begynnelsen betrakter hverandre med skepsis, nappet i kinopublikummets hjerterøtter. 

Den tidvis spente integreringsdebatten i Frankrike tilbyr en godt egnet situasjon for denslags, og voilà, som de sier der nede, her er «Ordets makt». 
Historien handler om den noe fremfusende studenten Neïla (Camélia Jordana), som tar metroen inn fra en innvandrertett forstad for å begynne ved universitetet, og Pierre Mazard (Daniel Auteuil), den forstokkede, aldrende professoren som gjør narr av henne for at hun kommer for sent og ikke akkurat legger skjul på at han ikke tror hun kommer til å nå langt i verden. 

Lærer retorikk 

For godt mål slenger han inn et par rimelig ufølsomme kommentarer om studenter med ufranske navn, og snart er universitetsledelsen engstelige for at YouTube-klippene av tiradene hans vil skade institusjonens omdømme. 
Mazard settes til å forberede Neïla på en retorikkonkurranse universitetet gjerne ser at hun gjør det skarpt i. 
Cue krangling, motstrebende respekt og omsorg, og påfølgende skuffelser. 

Mazard lærer Neïla teknikker i debattkunst og retorikk, i en innføring som fungerer fint også for seeren, selv om det kanskje ikke alltid er åpenbart at studenten følger rådene i de siste, store konfrontasjonene. 
Auteuil og Jordana er karismatiske og har fin kjemi sammen, og Jordana har en troverdighetens glød i rollen som forstadsjenta som begeistres av det franske språket, men kjenner på en frykt for at hun vil holdes utenfor parnasset der det praktiseres for alvor. 

Hvem utnytter? 

En av rollefigurene som får en uventet avgjørende rolle er gutten hun flørter med på plassen foran blokkene hjemme, Mounir (Yazin Houcha). 
Når Neïla føler seg utnyttet, kan Mounir spørre om ikke hun også kan utnytte andre på veien oppover, den han ser henne forsere med en viss sårhet. 

«Ordets makt» er en enkel og forholdsvis skjematisk film. 
Slike knuter som det tross alt er snakk om her, løses nok sjeldent så raskt og greit som hva slutten antyder. 
Men det hele er skikkelig gjort og med hovedpersoner som føles som mer enn sjakkbrikker i dramaturgien. 
Man vil dem vel. 
