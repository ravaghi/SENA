Pinligheter i utvalg
OBS, OBS: 
Her er det kultstoff! 

«Klovn - The Movie» er en utsøkt samling moderne mannlige pinligheter fra sen-feminismens Danmark anno i dag. 

Filmen bygger på figurer og problemstillinger fra noe sånt som 60 episoder sitcom-TV. 
Dette er, med andre ord, et univers danskene kjenner. 
Ikke vi. 
Det betyr igjen at vi «fjeldaber» må være litt ekstra åpne for å få med oss storheten i de påførte nedrigheter som rammer Frank og Casper - som regel selvpåført. 

Det er sommer, det er sol og det er tid for synd, mener særlig testo-tyren Casper; sommerens kanotur skal simpelthen bli en «Tour de Fisse». 
(Oversettelse utelates.) 
Vankelmodige 
Frank er ikke så sikker. 

La det være sagt: 
Alt går galt. 
Alt. 
Sørgelig mulig, er det; sørgelig relevant, sørgelig grovt. 
Dette handler, med andre ord, ikke om vanlig, maskulin patetikk. 
Men om en særlig ondartet, grusom, uhåndterlig og forferdelig type, som angår adskillige menn (og kvinner) i rystende grad. 

Og det aller verste (eller beste): 
Grusomhetene lever lenge, lenge i sinnet. 

Filmskaperne ber om unnskyldning på forhånd. 

Herved innvilget! 
