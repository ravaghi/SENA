Plateanmeldelse:Anne Grete Preus 
- «Et sted å feste blikket» 

Preus plugger i. 

Anne Grete Preus: 
«Et sted å feste blikket» (Warner Music) Allerede i første låt, tittelkuttet, forstår vi at Anne Grete Preus ønsker å vise seg frem fra både en åpnere og samtidig mer bråkete side igjen. 
Låten brettes ut med rullende U2-komp, nydelige gitarer og en kjærlighetslys tekst som Preus nærmest triumferer frem. 
Rett og slett hennes beste låt på svært mange år. 

Det fortsetter like sterkt i «For gyldne tider», en dunkel og vemodsvakker vise om høsten der produsent Kåre Chr. Vestrheims ambisjon med dette prosjektet avsløres. 
For er ikke dette egentlig hans forsøk på å gjøre som Daniel Lanois perfeksjonerte da han ga Emmylou Harris et helt nytt lydbilde på «Wrecking Ball» i 1995? 

For det er ikke bare elgitarenes tilbakekomst etter den atskillig mer akustiske «Nesten alene» (2009) som preger Preus' nye plate. 
Arrangementene er til dels voldsomme, men likevel stort sett åpne og oversiktlige. 
Og generelt skinner disse lydflatene som oftest sterkere enn hovedpersonens egne låter og tekster denne gangen. 
Et godt eksempel på det er den nær brautende «But For The Grace» der rock'n roll-dyret Anne Grete Preus - en side vi har savnet en stund - er tilbake. 

En godbit er også «Sang til Aurora» med umiskjennelig gitarlyd fra gjesten Lenny Kaye (navnet til Patti Smiths gitarist er dessverre konsekvent feilskrevet i coveret, men pyttsan!). 
Disse eksemplene viser at Anne Grete Preus har hatt godt av å leke litt med feedback igjen. 
Forhåpentlig følger hun dette sporet uten å måtte vente fire år til neste plate. 
56 år det da ingen alder for en som allerede er institusjonalisert via Rockheim Hall of Fame... 

BESTE LÅT: 
«Et sted å feste blikket» 
