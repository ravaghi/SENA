California brenner
The Bronx: The Bronx (III) 

Los Angeles-punk med adrenalin i hver celle. 

California står i flammer. 
Det gjør The Bronx også. 
Bandet er on fire. 

Tredje album med samme navn er mer av det samme – kvalitet i kortform. 
Bandet blåser et konsist, sterkt pust i nakken på legendene i Black Flag, og mokker løs med kontant riffing, hyperenergisk vokal og trommer fra Grohl-skolen. 
Ofte minner bandet oss nettopp om sambygdingene i Queens Of The Stone Age, og på ”Enemy Mind” er det vanskelig å skille de to. 

Kvartetten, med vokalist Matt Caughtran i front, strør fremdeles politiske kort rundt seg og forkynner at ”desperation is our inspiration”. 
Et sterkere melodisk fokus skiller treeren fra de foregående skivene, og la oss bare håpe at brannslokkingen ikke spyler vekk mulighetene for å se dette bandet på en festival neste sommer: 
Velspilt, bredbent punkrock på 33 minutter er summen av disse elleve låtene. 
