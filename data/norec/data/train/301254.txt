Rubins nye americana-yndlinger
The Avett Brothers gjør kjente elementer til noe nytt og vakkert. 

||| 
ALBUM: 
Brødrene Seth og Scott Avett står sammen med kontrabassist Bob Crawford bak denne dynamiske gruppa, som har høstet stor anerkjennelse for sin personlige form for melodiøs americana-rock. 

På denne plata og på konserter har de også med seg cellisten Joe Kwon. 

Dette er en strålende plate, produsert av Rick Rubin. 

Brødrene har høstet stor suksess i USA med et uttrykk som kan minne om en blanding av 70-tallets America og den countrystillferdige utgaven av Neil Young. 

«Ordene 'jeg' og 'elsker' og 'deg' er menneskehetens vannmerke,» skriver brødrene i en ganske tankefull refleksjon på coveret. 

Tekstene bærer preg av bevissthet om ordenes betydning. 

En variert og lekker samling sanger som stadig overrasker ved å gjøre kjente elementer til noe nytt og vakkert. 
