Test: B-speech Rx2 Bluetooth-mottaker.
Trådløs lyd, enkelt og billig 

Å distribuere musikk i boligen er noe mange er opptatt av. 
Det finnes avanserte løsninger med dedikerte servere hvor all musikken er lagret, og kostbart trådløst utstyr for å sende og ta i mot. 
Det finnes også musikkanlegg med innebygd mottaker for trådløs lyd. 

For å betjene det hele finnes det app'er for mobiler eller nettbrett, eller egne styringsenheter. 
Er man entusiast er det ikke grenser for hvor mye penger man kan bruke eller hvor omfattende systemer man kan sette sammen. 

Men det går også an å gjøre det enkelt og billig. 

Kjøkkenløsningen 

Først og fremst ser vi bort fra den hardeste indre kjerne av lyd- og musikkentusiaster, og konsentrerer oss om de som ganske enkelt vil høre spillelister de har på Spotify, iTunes, Wimp eller en annen løsning på mobilen sin. 
Men de vil høre det over kjøkkenanlegget, eller på anlegget i stua eller arbeidsværelset, og styre det med mobilen. 

De kan gjøre følgende: 
Kjøp en liten Bluetooth-mottaker med lydutgang og koble den til musikkanlegget. 
Så er det bare å slå på dette og styre avspillingen fra mobilen, som om du brukte hodetelefoner. 

Vi har testet den rimeligste løsningen vi fant, B-speech Rx2 fra Clas Ohlson til 299 kroner. 

Småtteri 

Bluetooth finnes som kjent i det meste av telefonutstyr, og elektronikken som tar seg av dette er bitteliten. 
Det samme gjelder brikken som konverterer lydsignalet til analogt format. 
Strømforbruket er også svært lavt og det lille oppladbare lithiumbatteriet tar heller ikke mye plass. 

Resultatet av dette er at hele mottakeren er bitteliten, på størrelse med en pakke Fox. 

På den ene siden finner vi en stereo minijack. 

På den andre siden sitter det en USB-kontakt for ladekabelen. 

På toppen er det en enslig bryter, som brukes til å slå av og på enheten. 
Når du holder den nede i 7 sekunder blinker den og sender ut informasjon slik at du kan opprette kontakt med mobilen din. 

Bryteren lyser også, og veksler mellom orange signal når den lades, og blått når den mottar signal. 

Tilkobling 

Den trådløse tilkoblingen, også kjent som Bluetooths parringsrituale (pairing) gikk helt uten problemer. 
Bluetooth kan etter vår erfaring være temperamentsfull, men det slapp vi her. 

For å koble til et lydanlegg følger det med 2 kabler. 
Den ene har stereo minijack i begge ender, den andre har to phono-kontakter. 
Dermed kan du enkelt koble den til PC-høyttalere eller vanlig analogt utstyr. 

Lydkvalitet 

Det er verdt å merke seg at denne og andre Bluetooth-enheter for musikk ikke bruker den samme 64 kbit/sek protokollen som brukes til de enkleste formene for Bluetooth handsfree. 
Her brukes A2DP (Advanced Audio Distribution Profile) som støtter høykvalitets lyd og EDR (Enhanced Data Rate) som er opptil 3 Mbit, typisk 2,1 Mbit. 

Dermed er overføringskapasiteten mer enn god nok til å overføre stereo lyd med svært god kvalitet. 

Vi testet først på kontoret med hodetelefoner fram til en avstand av godt over de oppgitte maksimale 10 meter og hadde ingen problemer med overføringen. 

Hjemme var det ikke like gode mottaksforhold, men så lenge vi holdt oss innenfor 10 meter og ikke så mange meterne unna fri sikt så fungerte det smertefritt. 

Vi testet også på et par anlegg hjemme, både minianlegget på kjøkkenet og på våre M-Audio nærfelt studiomonitorer. 

Med avspilling av komprimert musikk fra iPhone, både fra internt minne og fra Wimp, var den eneste forskjellen at Bluetooth-mottakeren leverte et lavere signalnivå enn direkteutgangen på iPhone. 
Noen hakk opp med volumkontrollen på anlegget løser det "problemet". 
Noen forskjell i lydkvaliteten som sådan var det ikke, og heller ingen sus eller andre ulyder. 
Når enheten slår seg av høres det en dempet impuls, men det er ikke noen dramatisk lyd. 

Hva skjer hvis telefonen ringer? 

Hvis det kommer inn en samtale dempes lyden på iPhone akkurat som vanlig, og du kan svare på anropet i telefonen. 
Så snart du avslutter kommer musikken tilbake igjen i høyttalerne. 

Konklusjon 

Denne lille enheten fungerer utmerket til vanlig musikklytting, den er både praktisk og rimelig. 

Hvis det du ønsker rett og slett er å spille av musikken på mobilen, fra minne eller fra en nettbasert tjeneste, over høyttalerne dine uten å måtte koble den til med kabel, er dette en løsning som fungerer. 

Det eneste ankepunktet er at utgangsnivået er litt lavt. 
