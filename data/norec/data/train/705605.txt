Makthaverskan:Vakker fortvilelse 

Blant de aller beste i post-punk klassen. 

Makthaverskan: 
«III» (Luxury) 

Makthaverskan har vært blant mine skandinaviske rockefavoritter i lang tid. 
Det er hele fire år siden forrige album fra Gøteborg-bandet, titulert «II». 
Debuten «I» kom fire år før, i 2009. 
Det låter heldigvis mye likt som tidligere. 
Lydbildet er fremdeles grunnfestet i post-punken med innslag av drømmepop. 

Broder Daniel og The Cure er velbrukte referanser, men bandet låter som seg selv, mye takket være vokalen til Maja Milner. 
Den spenner fra innsmigrende og luftig til skingrende og skrikende desperat. 
Den bærer fram livsbejaende melodier med en dyster tematikk, alt med en uironisk inderlighet. 
Forlokkende «Eden» er et strålende eksempel: 
Humanity equals misery, there’s nothing here to see. 

Vi møter et gjennomgående introvert raseri, men sporer en mer voksen fortvilelse. 
Det handler fremdeles mye om ulykkelige forelskelser. 
«You were all that I wanted» uler Milner på platens første spor, «Vienna». 

Høydepunktet «Witness», som ble sluppet som singel i 2015, innledes av et primalskrik og messes videre inn i råskapen. 
Noe overraskende dras tempoet ned halvveis i den hjerteskjærende «To say it as it is». 

Siden sist har bandet mistet en gitarist og består nå av de fire opprinnelige medlemmene. 
Resultatet er et tyngre lydbilde, stødig drevet fram av Irma Krooks bass. 
Lydbildet, inkludert Milners vokal, framstår mindre naivt enn tidligere. 
Hun har utviklet en mer kontrollert og mørkere tone, som kan minne både om Siouxie Sioux så vel som Cocteau Twins' Elizabeth Fraser. 
Vokalen virker som et selvstendig instrument mer enn som et formidlingsverktøy for tekstene. 

Makthaverskan lager musikk som er designet for å treffe denne anmelderen midt i hjerterota. 
Forgjengeren «II» begeistret meg med sitt nådeløse driv og popperler som «Asleep» og knallharde «Distance». 
Deres tredje album er kjøligere og mørkere. 

Jeg gleder meg til å la «III» få tung rotasjon i mørketiden vi er på vei inn i. 

Beste spor: 
«Witness», «Eden», «Comfort». 
