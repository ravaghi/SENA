Chris Brown:«Chris Brown» 

(Jive/Sony BMG) 

En liten mini-Usher med kvalitets-R&B for kidsa. 

Ingen mannlig artist hadde debutert på toppen av den amerikanske Billboard-lista før R&B-jyplingen Chris Brown slapp sin første single, den Scott Storch-produserte «Run It». 
Slett ikke verst for en 16-åring! 
At låten så å si er en ren kopi av Ushers club-slager «Yeah!», hindrer tydeligvis ikke folket her hjemme fra å digge den heller, for nå har «Run It» funnet seg godt til rette på VG-lista. 

Joda, den er ganske kul i sin dansbarhet - og joda, også resten av Chris Browns selvtitulerte debutalbum er som å høre Usher - i uskyldsformat, vel å merke. 
Passe soft og tenåringssøt som seg hør og bør i låter som «Young Love» og «Is This Love?» - men også passe tenåringstøff når det gjelder, med god hjelp fra produsenter som Underdogs, Cool & Dre og nevnte Storch. 
Neppe noe for den eldre garde, likevel et relativt kvalitetssikkert og likandes popprodukt målgruppen tatt i betraktning. 
