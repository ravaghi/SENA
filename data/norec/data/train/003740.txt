Season Of The Witch
Nicolas Cage i nok en kalkunrolle. 

Season Of The Witch gjør ting feil vei. 
De gode skuespillerne dør først. 
Dermed sitter vi igjen med Nicolas Cage i nok en kalkunrolle. 

Filmen han er med i er faktisk slett ikke uten underholdningsverdi, til tross for en historie som når langt opp på teithetsskalaen. 

Men Season Of The Witch ville vært mye bedre med et skikkelig skrevet manus, og en hovedrolleinnehaver som så ut som han brydde seg. 

Farlig reise til kloster 

Ridderne Behmen (Nicolas Cage) og Felson (Ron Perlman) tar på seg å frakte en ung kvinne mistenkt for å være heks fra en pestherjet landsby til et kloster for rettergang. 

De legger ut på en lang og farlig reise gjennom utrygt terreng sammen med en guide, en prest, en vakt og en altergutt, men er fangen virkelig heks, eller uskyldig? 

Løsrevne actionideer 

Filmen har ingen stor historie å fortelle. 
I stedet brukes mye av den korte spilletiden til actionsekvenser som isolert sett er greie, men virker ikke å høre sammen. 

Historien virker å være konstruert rundt løsrevne actionideer, og flyter dermed dårlig. 

Cage og Perlman ramler gjennom dette med dårlig skrevet dialog, som om de var med i en buddy cop komedie. 
Ropte riddere virkelig ”oh shit” på 1200-tallet? 

Parodi på seg selv 

Jeg har lenge etterlyst den gamle Nicolas Cage, rettere sagt, den unge versjonen av ham, som var full av energi og villskap på lerretet. 

Det er kanskje vanskelig å unngå å bli sedat med årene, men nå fremstår han som en slags parodi på seg selv. 
Heller ikke i Season 
Of The Witch ser vi glimt av gammel storhet. 

Det kan virke som Cage ikke orker. 
Han gjennomfører hovedrollen uten å utmerke seg. 

Rent og pent 

Det finnes fine ting i Season Of The Witch. 
Den ser pen ut, effektene er av og til morsomme og lydbildet drønner effektivt. 

Regissør Dominic Sena og veteranklipper Mark Helfrich har altså greid å skape noen godkjente actionsekvenser. 
Men det blir veldig rent og pent, siden filmselskapet ville ha 13-års grense i USA, som ble 15 i Norge. 

Season Of The Witch kunne blitt riktig så bra med bedre handling, smartere dialog, hardere action og en tøffere helt enn Nicolas Cage makter å være i 2011. 
