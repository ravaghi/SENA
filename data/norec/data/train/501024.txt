Vi vet hva vi får
DumDum Boys gjør akkurat det vi forventer av dem 

«Tidsmaskin» er ikke noe nybrottsarbeid fra veteranene i DumDum Boys. 
Det er vel mer en sementering. 
Men det gjør egentlig ikke stort. 
Vi vet hva vi får. 
Og så lenge det vi får er tilfredsstillende, så holder det. 
Låtene på albumet er i klassisk DumDum-innpakning, akkurat slik vi har lært å kjenne dem. 
Det fenger, det river og sliter litt, og her er flere potensielle konsertfavoritter. 

Platen åpner særdeles gromt med «Gutten i røyken». 
En fortreffelig låt med feit gitarlyd og godt riff. 
Slett ikke alle de påfølgende sporene er av samme kaliber, selv om noen er ganske nær. 
For litt daukjøtt er det. 
Ikke noe direkte dårlig, men innimellom sniker det seg inn en litt likegyldig følelse. 
Mest fordi DumDum Boys har gjort skarpere ting tidligere. 
Nå vil nok aldri gruppen kunne lage noen ny «Blodig alvor» eller «Splitter pine», men det forventes heller ikke. 

OLAV ÅRSKOG 

Enig med vår anmelder? 
Si din mening her. 
