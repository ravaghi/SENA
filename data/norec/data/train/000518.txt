the little crane that could
Løs kompliserte kranføreroppdrag på iPad! 

Det siste funnet i gratis-kategorien i Apples App Store, er the little crane that could. 

En stor del av barndommen til mange av oss går med til å se på anleggsmaskiner og tenke: 
HVOR STERK ER DEN DER? 

for oss som aldri ble kranførere av yrke. 

Å leve ut drømmen 

Drømmen om en dag å få kjøre en gravemaskin eller en hjullaster eller en kran er sterk, men i løpet av ungdommen og voksenlivet skjer det ting. 
Og før vi vet ordet av det nøyer vi oss simpelthen med å gå forbi anleggsplasser med lange blikk. 

the little crane that could er et forsøk på å tilfredsstille det hydrauliske suget i oss på iPad, iPhone og iPod Touch. 

Fingerspitzgefühl 

Kort fortalt styrer du en liten kranbil med gripeklo. 
Krana kan forlenges, bøyes og dreies 360°, og i tillegg til ratt og gasspedal, har du én spak for hver av kranfunksjonene. 

Styringsmekanikken er det egentlig ikke noe å si på. 
Den er pinlig nøyaktig, og tyngdekraften merkes godt ved at en tung last påvirker krana i den ene og andre retningen. 

I tillegg kan jeg zoome inn og ut etter behov med fingrene. 
På samme måte kan jeg dra slik at jeg endrer synsvinkel. 

Prøv gratisversjonen 

Oppdragene som skal utføres er varierte, banale og litt få. 
Noen er også fordømt vanskelige. 

Gratisversjonen har fire brett, og for 11 kroner eller så får du premiumversjonen med 6 ekstra brett. 
Prøv gratisversjonen først og se om det er noe for deg. 
Det var definitivt noe for meg. 

Husk at det er helt greit å måtte begynne på nytt da! 
Det er privilegiet for oss som aldri ble kranførere av yrke. 
