A-Laget på Øyafestivalen:Laget lager liv. 

(VG Nett) 
Det skal mye til å bevege det kresne Øya-publikummet i de sene lunchtider - men bergensgruppen A-laget får det til. 

KONSERT: 
A-Laget STED: Sjøsiden, Øyafestivalen PUBLIKUM: cirka 800 AKTUELL EP: 
«D E D D Går I» 

Det er litt av en ildprøve å være årets første innslag på Sjøsiden, og det er flere ting som ikke henger på grep med at A-laget settes i den posisjonen. 
Ideelt sett burde bergenserne spilt i mørket, enten senere på kvelden eller den intime klubbscenen, for det første kan det fort bli kleint når slibrig og basstung klubb-hip hop skal åpne en nesten folketom festivalscene. 
Klokken er fem på halv fire, solen steker og folk flest har neppe rukket å avansere fra jobbmodus til følelsen av å være på festival. 

Men Vågard, Store P, Girson og DJ Boge tar utfordringen av å engasjere Norges kanskje mest kresne publikum på strak arm, og åpner i en eksplosjon av trommer med introen fra «Nokke Feita 3». 
Publikummet, som først består av noen trofaste hoder, og to kjolekledde jenter som headbanger, øker i løpet av de første to minuttene med et par hundre - så et par hundre til. 
De kule hodenikkerne bakerst, morosøkerne i front. 

Den mest merkbare forskjellen fra deres tidligere konserter er at Girson ikke er alene på å bære showet. 
Vågard sin selvtillit og sceneutstråling har fått en boost, noe som kan være grunnet lærjakke og solbriller framfor en skjulende hettegenser. 
Også Store P er mer utagerende enn før. 
Men de samme dype og frenetiske 808-trommene dirrer gjennom Sjøsiden like godt som i det intimet teltet på Hovefestivalen. 

Låtvalget er kompromissløst og tilfredstiller den ivrige fansen mer med gamle miksteip-spor, enn de mange som først oppdaget A-laget i fjor med «Funksjonshemmet» - men de kaprer nye hjerter med skitten lekenhet over nittitalls homohouse-orgel i «Nokke pong på det» og Robert Miles-samplet i «Festival-Girson». 
Den synkopiske basslinjen i den P3-listede «Flyplass» sitter faktisk bedre live enn på eteren. 

Setlisten var noe tettere på Hove, men laget kan puste lettet ut. 
«Nå kan de angre på at de ikke lot oss spille senere» sier Girson før de kjører på med den dubsteppete «Hold An (Outro)» og fortsetter den mest energiske middags-konserten på lenge. 

SANDEEP SINGH 
