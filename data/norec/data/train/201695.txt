HP Pavilion tx1020ea
Hewlett Packards siste bærbare PC kan med et håndgrep konverteres til en tablet-PC. 
Interessant i teorien, vi har sett nærmere på hvordan det fungerer i praksis. 

HP kaller denne datamaskinen Pavilion Media Center tx1020ea bærbar underholdnings-PC, men det er ikke til å legge skjul på at denne PCen også har egenskaper som normalt sett ikke finnes på "vanlige" bærbare. 
Skjermen er nemlig trykkfølsom, og kan vris helt rundt og festes over tastaturet, slik at hele datamaskinen ser ut som en litt tykkfallen tablet-PC. 
HP tx1020ea kan godt beskrives som en liten "konvertibel". 

LES OGSÅ: 

Rendyrkede tablet-PCer har på langt nær slått godt an i privatmarkedet her til lands, noe som har sammenheng med blant annet pris, bruksområde og mangel på håndskriftstøtte. 
Men med tx1020ea gjør HP sitt beste for å bedre på to av disse områdene. 
Prisen ligger på samme nivå som rene bærbare av samme kaliber - tablet-delen kan derfor sees på som en ren bonus. 
Og det at du ikke er bundet opp mot å bruke tx1020 som en ren tablet betyr at du kan veksle mellom måten PCen blir brukt på avhengig av hva du føler er mest hensiktsmessig. 

Fulle spesifikasjoner: 

AMD Turion 64 X2 TL-50 @ 1,6 GHz 12,1" berøringsskjerm i bredformat (1280 x 800 piksler) 1 GB DDR2-minne (512 + 512 MB) 120 GB harddisk - (5400 rpm) nVidia GeForce Go 6150, 64 MB minne (opp til 128 MB delt) 54 Mbps WLAN (a/b/g) 10/100 LAN + modem 3x USB, blåtann, lyd inn/ut 1 ExpressCard/34 kortplass 5-i-1 kortleser: SD, MMS, MS/PRO, xD VGA og S-Video ut Fingeravtrykksleser Webkamera og mikrofon innebygd To batterier Windows Vista Home Premium Dimensjoner (B/D/H): 
27,1 x 19,5 x 3,0 cm Vekt 2,1 kilo med lite batteri, 2,2 kilo med stort Pris: ca. 10.500 inkl. mva. 

Spesifikasjonsmessig er skjermen i bredformat, med 1280 x 800 piksler spredd over 12,1 tommer. 
For at den skal kunne registrere og ikke minst tåle utallige berøringer har den fått et nødvendig ekstra belegg - noe som dessverre også går litt ut over bildekvaliteten. 
Kort sagt blir verken farger eller kontrast like gode som på en "vanlig" bærbar skjerm, og det hjelper heller ikke på innsynsvinkelen. 
Områder med liten kontrast virker nesten litt korneste og ute av fokus - en meget spesiell effekt som vi tror folk vil reagere forskjellig på; noen få vil nok irriteres krafitg av dette, mens andre bokstavelig talt ikke ser problemet. 
Det kan derfor være en god ide å se og prøve PCen før du eventuelt går til innkjøp. 

Konstruksjon 

Eksteriøret på HP Pavilion tx1020ea er i tidsriktig grå og sort plast. 
Lokket er av "pianolakk"-typen som lett får stygge fingermerker - og av den grunn legger også HP også med en pusseklut til datamaskinen. 
Hoveddelen virker solid og godt avstivet, mens lokket føles en smule vaklevorent - for noe som skal tåle en god del dytting og vriding hadde vi kanskje ventet oss noe som virket litt mer fast i selve festet. 
Men totalt sett vil vi si at PCen virker solid nok. 

Snarveier for lyd er plassert til venstre over tastaturet 

Tastaturet, som er av den felles nordiske typen, har kort og kontant respons med svært lite svikt. 
Layouten er i all hovedsak god, og støynivået lavt så lenge du ikke bruker mye kraft på tastene når du skriver. 

Touchpaden er av en uvanlig type, ikke den dedikerte glatte overflaten vi finner på de fleste andre bærbare. 
På denne modellen er det bare et perforert felt som går i ett med resten av overflaten. 
Skrollfeltet er begrenset til vertikal skrolling, som det jo er mest bruk for. 
De to knappene under er litt vel små, men det er sant å si ikke plass til særlig større heller. 

Tilkoblingsmuligheter 

Kontaktene på maskinen er plassert foran, bak og på begge sider. 
PCen kommer med to batterier, hvorav det lille så å si går jevnt med maskinens bakside, mens det større går jevnt med resten av PCens bakside, mens det større batteriet stikker et par centimenter ut. 

I front har vi av/på-knapp, infrarød, lyd inn/ut og bryter som skrur av og på WLAN/blåtann. 

På PCens høyre side er det plass til trykkepenn for skjermen, USB, LAN, ekspansjonsport (for dokking), VGA + S-Video ut og uttak for varmluft. 
I tillegg er det medieknapper på siden av lokket. 

Venstre side har inntak for strøm, minnekortleser, en åpning for ExpressCard/34 (hvor fjernkontrollen slapper av når den ikke er i aksjon), og det optiske drevet. 

Verd å merke seg er at DVD-spilleren på ca 200 gram kan tas ut og erstattes med en plastdummy dersom du er ute etter å få så lav vekt som mulig. 

Bak er det så avgjort batteriet som tar mest plass, men foruten nok et lite luftuttak er det likevel plass til modem, 2 x USB og kensingtonlås. 

Ytelse og batterilevetid 

Hverken prosessoren eller grafikkløsningen i Pavilion tx1020ea kan sies å tilhøre toppsjiktet, men til "vanlig" bruk som surfing, kontorapplikasjoner og enkel medieavspilling er er det nok kraft i denne krabaten. 

12-tommes bærbare til rundt ti tusenlapper har vi (hittil) ikke testet så mange av, men vi har likevel funnet noen mindre bærbare som kan gi et visst sammenligningsgrunnlag: 
MacBook - 13,3 -tommer på 2,3 kilo fra Apple. 
Ferrari 1000 - ultraportabel 12-tommer på 1,6 kilo fra Acer. 
Satellite Pro U200 - ultraportabel 12-tommer på 1,9 kilo fra Toshiba. 

Pavilion tx1020ea har altå på sin side en skjerm på 12 tommer og veier 2,1 kilo. 
Prisene varierer veldig fra Ferrarien (18.000), til MacBook som klarer grensen på 10.000. 
Toshibaen ligger midt i mellom. 
Totalt sett er det faktisk MacBook som ligger nærmest hvis vi ser på pris og vekt. 

Ytelse i følge PCMark05: 

Høyere poengsum er bedre. 

Totalt sett ligger HPen litt etter alle de andre maskinene, og dette har hovedsakelig med prosessoren å gjøre. 
På grafikkfronten er det ingen racere i dette selskapet. 

HPen kommer som nevnt med to batteripakker, så du kan velge om du vil prioritere vekt og moblilitet foran batterilevetid - eller ta med begge for sikkerhets skyld. 
Det største av batteriene holdt i 3 timer med BatteryMark, mens det lille klarer to - totalt fem timer sammenlagt. 
Et resultat vi er fornøyd med! 

Når det gjelder støyen, vår evige fiende, har vi både gode og dårlige nyheter. 
De dårlige ene er at vifta går konstant, og lager nok litt mer bråk enn vi setter pris på når maskinen er under hard belasting. 
Den gode nyheten er at vifta ikke lager så veldig mye støy under lav belastning, som ved surfing og lett kontorarbeid. 
Lydsignaturen og det at vifta går konstant sitt til at suset veldig lett går inn i bakgrunns-støyen. 

Bruk 

Mens vi går ut i fra at du vet hvordan du skal bruke en normalt bærbar PC, er selvfølgelig tablet-delen en helt annen sak. 
Først og fremst ligger forskjellen i at skjermen er følsom for berøringer, og du kan altså bruke fingertuppen eller en annen egnet gjenstand (ikke noe som farger eller riper) til å styre markøren (muspekeren) og klikke med. 
Kort og greit gjør dette det som regel veldig lett og intuitivt å arbeide med datamaskinen. 

En annen egenskap som lenge har vært satt pris på er muligheten for å kunne skrive på skjermen med håndskrift, for så å la datamaskinen tolke og oversette dette til vanlige ord. 
Dette kan også sees i sammenheng med hvor enklere det er å bruke en tablet til å tegne figurer eller illustrasjoner. 

Skjermen har også sitt å by på. 
Fra denne vinkelen ser vi nærmest oss fingeravtrykksleseren, og oppe til høyre snarveisknapper for blant annet "QuickPlay" (Medieavspillingsmodus) og rotering av bildet. 

Tidligere var det et eget operativsystem fra Microsoft for slike PCer - Windows XP Tablet Edition. 
Med Vista er støtte for tablet-PC integrert i Home Premium og "bedre" versjoner, samt funksjonene forbedret, men det mangler fremdeles støtte for håndskriftsgjenkjenning for norsk språk. 
Dette gjør at vi begrenses til å bruke "tastaturet" vi kan få opp på skjermen, som tross alt ikke er like effektivt. 

Men dette ting vi ikke kan skylde på tx1020ea for. 
Klage kan vi derimot på trykkfølsomheten. 
Her kan du nemlig ikke være forsiktig på labben når du skal navigere via skjermen, det må virkelig tappes og tegnes. 
Fingertuppen er så å si umulig å bruke, neglene må til dersom du ikke vil bruke den medfølgende pennen eller et annet verktøy. 
Og så sant ikke lokket er låst i posisjonen med den ligger over tastaturet med skjermen opp, gir festet for lett etter for trykk slik at skjermen gynger og det blir vanskelig å bruke berøringsfunksjonene effektivt uten å holde skjermen fast med den andre hånden. 

Kort sagt synes vi at trykkfølsomheten er en smule for dårlig, men ved å låse lokket til resten av maskinen og gi nok trykk hadde vi ingen større problemer ved bruken av berøringsskjermen. 

Konklusjon 

HP Pavilion tx1020ea er egentlig en småsøt liten bærbar PC. 
Om den kvalifiserer som ultraportabel blir et definisjonsspørsmål, men uten optisk drev og med minste batteri kommer den i hvert fall ned under to kilo. 

Rent teknisk er det en litt annen type bærbar enn det vi er vant til, og for noen vil det være en etterlengtet forandring fra - eller tillegg til - de sedvanlige bærbar-egenskapene. 
Er du en av dem som har savnet tablet-funksjonalitet på laptopen vil tx1020ea gi deg valget mellom to måter å styre en PC på til en meget god pris. 

Datamaskinen står også trygt på egne ben selv om vi ser bort fra tablet-delen, og det at den ikke kan imponere med ytelse kontres av utholdenhet: fem timers total batterilevetid. 
I tillegg er den velutstyrt med det meste av hva du måtte trenge av tilkoblinger og små finesser som webkamera og fingeravtrykksleser gjør pakken nesten komplett. 

Men HP tx1020ea sin særegenhet - nemlig tablet-muligheten - er også dens lille akilleshæl. 
Berøringsskjermen - som kunne vært bedre - krever nemlig sitt hva bildekvalitet angår, så for de som vet helt sikkert at tablet-funksjonene sjelden eller aldri vil bli brukt vil ha andre og gode alternativer med langt mer sprut innen det visuelle. 

Om Pavilion tx1020ea er den "bærbare for akkurat deg" kommer altså helt an på deg og dine behov. 
Er du på jakt etter en lett PC som primært skal brukes til tablet, vil du nok bli langt mer lykkelig med en lettere, dedikert tablet-modell. 
Og som nevnt over, er "vanlig" bærbar bruk kun det du skal bruke den til, pass da på at du synes skjermen er god nok før du går til innkjøp. 

Men hvis du er på jakt etter en rimelig blandingsmodell med tablet-funksjoner i tillegg til å fungere som en vanlig bærbar, ja da vil tx1020ea være en meget god kandidat. 
At det er et artig og spennende produkt er i hvert fall klart, og vi gleder oss til å se hva mer HP vil tilby oss i dette segmentet fremover. 

Pavilion tx1020ea fra HP får totalt en sterk firer på terningen! 
