Rolling Stones:«Four Flicks» 

(Warner) 

Skal det være, så skal det åpenbart være. 

«Four Flicks» er en firedobbel DVD med tre bortimot komplette konserter (én i et teater i Paris, én på en arena i New York og én på et stadion i London) og to småslappe dokumentarer fra dinosaurenes foreløpig siste verdensturné. 

Det store, sjelfulle suget de engang var i besittelse av, forlot dem for alltid på midten av syttitallet en gang. 
Det skal likevel sies at bandet anno 2002 og 2003 tilsynelatende tok seg kraftig i konsertkragen i forhold til de dårlige vitsene av noen show som lå til grunn for den aldeles reddsomme konsertfilmen «Let's Spend The Night Together» fra 1982. 
De klassiske sangene reduseres riktignok fremdeles til en type smågrell sirkusrock - gitarriffene spilles jevnt over for hurtig, Jagger maser deg i hjel med endeløse «oyea, oyea»-rop. 
Men både låtutvalget og fremføringene er mer sympatiske og spennende enn på de to foregående turneene. 

Stones-tradisjonalister bør ta seg i akt, dog: 
«Four Flicks» illustrerer med all tydelighet at det primært er én manns fortjeneste at dette omreisende tivoliet fremdeles er på veien. 
Og i motsetning til hva den mest romantiske fansen synes å tro, er hans navn Mick Jagger og ikke Keith Richards. 

MORTEN STÅLE NILSEN 
