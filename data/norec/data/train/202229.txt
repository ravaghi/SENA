Fujifilm FinePix F50fd
TEST: 
Vi var småskeptiske da Fujifilm annonserte en ny toppmodell med 12 megapiksler. 
Hva synes vi nå? 

DinSide Data har gjennomført en test av seks 12 megapiksels lommekameraer for TV2 Hjelper deg. 

Full testoversikt med karakterer og rangeringer finner du her. 

Fujifilm F50fd 

Mange har ventet spent på dette kameraet - F50fd er kameraet som tar over etter F31fd som toppmodellen fra Fujifilm på kompaktkamera-markedet. 

Her er en rask oversikt over viktige egenskaper: 

Fra før av er Fujifilm kjent for at kameraene deres gjør det svært godt på høye ISO-verdier. 
Ingen andre produsenter er i nærheten når det gjelder støy, som i første rekke kommer av at Fujifilm bruker en større, egenprodusert CCD-brikke, SuperCCD. 
Der er de individuelle sensorene oktagonalt formet og sitter i et bikubemønster. 

I tillegg har de, frem til nå, ikke fokusert så mye på megapiksler - F30 hadde kun 6 megapiksler, men ble allikevel kåret til best i test da vi testet en annen håndfull kameraer i samarbeid med TV2 hjelper deg for et snaut år siden. 

Alle produktfoto: 
Per Ervland 

12 megapiksler 

Det var derfor med noe skespis vi kunne lese pressemeldingen om at deres nye toppmodell ville ha en CCD-brikke med 12 megapikslers oppløsning. 
Som kjent for de fleste, betyr et økt antall megapiksler at de individuelle sensorene blir mindre, og at støynivået også blir høyere. 
Det krever i tillegg svært mye fra optikken i kameraet å gjengi tolv så høy oppløsning. 

CCD-brikken har riktignok blitt enda litt større enn før, og måler nå 1/1,6 tommer; altså omtrent 1,45 cm over diagonalen. 
Optikken er tilsynelatende den samme som også er å finne i F30/F31fd med en brennvidde på 8-24mm (35mm: 36-108mm), med nokså standard lysstyrke på f/2,8-5,1. 
Den er fra før kjent for å ha den skarpeste tegningen av samtlige kompaktmodeller, men entusiastene får fortsatt ikke noe bedre vidvinkel fra japanerne. 

At kameraet er lekrere enn tidligere modeller i denne serien, er hevet over en hver tvil. 
Kameraet er betydelig slankere og har blitt modernisert i utformingen. 
Dette har dog ikke skjedd uten visse kompromisser - noe vi satte pris på med F30 var batterilevetiden på 580 bilder, men tynnere hus betyr tynnere batteri, og F50fd har derfor fått redusert batterilevetiden med halvparten og vel så det. 

Men - det er ikke bare fordi batteriet har blitt tynnere. 
F50fd er nemlig det første kameraet fra Fujifilm som har innebygget bildestabilisator i kamerahuset, og den krever også ekstra kraft fra batteriet. 
Stabiliseringen mekanisk og fungerer ved at CCD-brikken flytter seg i forhold til den optiske banen, som generelt sett ikke er like effektivt som å flytte på en av linsene i objektivet. 

Føles solid 

Når det gjelder byggekvalitet, har Fujifilm tradisjon for å lage kamerahus som føles solide, og det gjør også F50fd. 
Utførelsen er denne gangen i nøytral metallfarge, i motsetning til de to forgjengerne som hadde et litt champagnefarget preg. 
På høyre side har kamerahuset fått en mer forseggjort opphøying som gir et litt bedre grep når du holder kameraet med én hånd, og selv om kameraet er tynt, er det ikke blant de letteste med sine 205 gram. 

Som på lillebror F40fd har Fujifilm nå begynt å plassere zoomkontrollen som en ring rundt utløserknappen, noe vi synes er mer bekvemt enn å ha den plassert som en horisontal bryter bak på kameraet. 
Til høyre for utløserknappen finnes det nå en knapp for å aktivere og deaktivere bildestabilisatoren. 

Funksjonshjulet, som tidligere satt på toppen, er nå endelig flyttet til baksiden av kameraet, som gjør det mulig å bytte modus selv om du kun holder kameraet med én hånd. 
Fra våre venstrehendte lesere har vi fått flere forespørsler om vi kan kommentere hvordan kameraet er å holde i med kun venstre hånd, og på dette kameraet bør du ha over middels lange fingre for å kunne holde kameraet med venstre hånd og treffe utløserknappen. 
Funksjonshjul og knapper er imidlertid såpass store og bekvemme at den biten bør være mulig å venne seg til. 

Behagelige knapper 

Nettopp knappene er forbedret denne gangen. 
For det første er funksjonshjulet akkurat passe hardt å vri - lett nok til at det kan gjøres uten å holde kameraet med to hender, men hardt nok til at du sjelden gjør det ved et uhell. 
I tillegg får du en visuell indikasjon på hvilken modus som er valgt, som er velkomment når du står i stummende mørke på konsert og har lyst til å filme litt. 

Piltastene ser kanskje litt mer plastaktige ut enn før, men etter å ha brukt kameraet vil du sette pris på hvor presise og komfortabe de er å trykke inn. 
Knappene fungerer også som snarveier til ofte brukte funksjoner, og en egen avspillingsknapp gir deg muligheten til å se på bilder/filmopptak uavhengig av hvilken funksjon som er aktiv. 
Når du trykker utløserknappen halvveis ned, kommer du direkte til opptaksmodus, og akkurat dette synes vi det er rart at så få av konkurrentene også byr på. 

En egen knapp aktiverer og deaktiverer ansiktsgjenkjenning. 
Fujifilm har nå forbedret den et hakk ved at de du tar bilde av nå kan vende hodet mer til siden enn de kunne før - faktisk har vi opplevd gjenkjenning på ansikter som har vært vendt nitti grader mot kameraet. 
Når du har tatt bilde med ansiktsgjenkjenning får du kjapt et innzoomet bilde av ansiktene som ble oppdaget i opptaksøyeblikket. 
Det er gledelig å se at funksjonen nå er god nok til at den faktisk har noe for seg. 

LCD-skjermen er 2,7 tommer og har en oppløsning på 230.000 piksler. 
Den fremstår som litt mindre "punchy" enn hva tilfellet er for f.eks. Ixus 950 IS og har lavere oppdateringsfrekvens. 
Den er dessverre ikke beskyttet bak vinyllag, som de andre kameraene i sammenligningstesten. 

Unødvendige valg for nybegynneren 

Når du starter opp kameraet første gang blir du nødt til å ta stilling til følgende spørsmål: 
"Vil du ha rask autofokus, bedre skjerm eller spare batteriet?" 
Dette synes vi er en merkelig implementasjon og noe Fujifilm burde ha skjult for sluttbrukeren ved å finne den balansen selv. 
En ting er å ha valgmuligheten via menyen; en annen ting er å måtte velge første gang man slår på kameraet. 

Nybegynneren får også litt problemer i den røde automodusen, som tradisjonelt er en funksjon uten innstillinger. 
På F50fd må imidlertid ISO-verdien være Auto(400), Auto(800) eller Auto(1600) - med andre ord må man ta stilling til hva som skal være høyeste tillatte ISO-verdi for kameraet. 
Mer erfarne brukere vil selvsagt sette pris på denne muligheten, men bruker sannsynligvis uansett den manuelle modusen, der du i tillegg til disse tre valgene kan velge ISO fra 100-6400. 
(3200 i 6Mp, 6400 i 3Mp). 

Funksjonsrikt 

F50fd er rikt på funksjoner - du kan blant annet både ta blender- og lukkerprioriterte bilder, og ansiktsgjenkjenningen gir deg også mulighet til å velge om røde øyne skal fjernes eller ikke. 

En nyvinning er også større fart på seriebildene, mot redusert filstørrelse. 
Hvis du godtar tre megapikslers oppløsning (holder til A4) og ISO på minimum 400 (avhengig av lystilgangen), kan du skyte fem bilder i sekundet så lenge du vil - når du slipper utløserknappen, lagres de siste tolv bildene du tok. 
Ganske smart hvis du for eksempel har lyst til å få et godt taimet bilde når poden hopper på ski. 

Som før har F50fd også mulighet til å ta et kjapt dobbeltbilde - ett med og ett uten blits. 
Funksjonshjulet har også to innstillinger der du kan lagre ofte brukte modier, for eksempel nattfoto og portretter. 
Via en infrafød port kan du sende bilder fra kameraet, og det har også en egen "trim for blog"-funksjon som nedskalerer bildet til et bloggvennlig format. 

En annen snasen funksjon er det såkalte "micro thumbnail-formatet", som viser 100 bittesmå bilder på en side for kjapp navigering. 
I likhet med F40fd er kameraet også kompatibelt både med xD og SD-minnekort. 

Temmelig kjapt 

Vi har gjennomført en rekke hastighetsmålinger, og tabellen under viser måletallene våre. 
Merk at utløsermålingene er gjort innendørs, tre meter fra et motiv med sterke kontraster, og målt uten forfokusering, fra fingertuppen berører utløseren til bildet er tatt: 

F50fd presterer over middels godt på våre målinger. 
Litt synd er det at batterilevetiden har fått en knekk siden sist (230 bilder nå), men til gjengjeld er kameraet, som nevnt, tynnere. 
Fokushastigheten er rask, men kameraet starter ikke like fort som toppmodellene til f.eks. Canon og Nikon. 

Bildekvalitet 

Fujifilm fortsetter med god bildekvalitet, og det er ikke uventet. 
Utendørsbildene er svært godt eksponert, og kameraet blåser så og si aldri ut himmelen. 
Også i motlys oppfører kameraet seg eksemplarisk. 
En ting å sette fingeren på er den kromatiske feilbrytningen, som du ser eksempel på til høyre. 
Dette har også vært markant for tidligere kameraer i F-serien. 

Det vi var mest spente på, var om det økte antallet megapiksler gjorde noe i forhold til støynivået, som har vært denne seriens sterkeste kort til nå. 
Under ser du et 100%-utsnitt tatt med ISO 100: 

Som det fremgår av bildet er støynivået høyere enn hos tidligere modeller - de mange megapikslene har blitt FOR mange selv for Fujifilm. 
Det ser ut til at støvivået jevnt over ligger rundt ett trinn "over" F30/F31fd; altså at ISO 400 på dette kameraet har like mye støy som 800 hos nevnte modeller, og 800-bildene er nå på grensen til ubrukelige, noe som slett ikke var tilfelle for forgjengerne. 
Dumt er det derfor også at den automatiske innstillingen har en tendens til å bruke ISO 800 hvis den får lov til det. 

Under ser du et 100% utsnitt fra et bilde tatt med F30, med ISO 200 (dobbelt så høy). 
Bildet har mindre støy og høyere detaljnivå: 

Det er for så vidt ikke verst i klassen, men et betydelig baugskudd. 
F50fd kan derfor ikke omtales som noe innendørskonge lenger. 
Den nye bildestabilisatoren kan dog kompensere noe for dette så lenge motivet du skal knipse ikke er i bevegelse. 
Under ser du et utsnitt av ISO 400, 800 og 1600: 

Når det gjelder optikkens skarphet, har vi beklageligvis ikke fått oppløsningskartet vårt ennå, men det er forhåpentligvis på plass innen kort tid. 
Ut fra det vi evner å se med det blotte øye er det ikke veldig store forskjeller å skimte når det gjelder skarpheten på dette kameraet kontra F40fd; spesielt siden støyreduksjonen uansett reduserer detaljnivået i bildet. 

Vi har lagt ut en god håndfull testbilder i ulike situasjoner fra vakre Italia: 

Ikke helt topp på video 

Videooppløsningen er 640 x 480 piksler, og kameraet klarer 25 bildeoppdateringer pr sekund. 
Det gir glidende film uten hakking, men videokvaliteten er ikke helt på høyde med de beste i denne testen. 
Heller ikke lyden er overbevisende god, dessverre. 

Klikk på videovinduet under for å spille av eller laste ned et testklipp (høyeste kvalitet, 33 MB): 

Overføring av video og bilder til PC kan gjøres ved å koble kameraet til PCen via USB-kabelen som følger med (proprietær kontakt mot kameraet). 
Kameraet dukker opp som egen stasjon i Utforsker, og det er bare å dra & slippe til PCen om du skulle ønske det (Windows XP og Vista). 

Konklusjon 

Fujifilm har tatt F-serien enda et hakk videre, og endelig har den fått bildestabilisering i kamerahuset, som gjør at håndholdte bilder under dårlige lysforhold blir skarpere. 
I tillegg har ansiktsgjenkjenningen blitt vesentlig forbedret, og kameraet oppdager nå også ansikter som tas bilde av fra siden. 

Kameraet har også blitt mer attraktivt for den som er opptatt av å putte det i innerlomma - huset er smalere enn tidligere F-modeller i den øverste nummeserien, men det har gått ut over batterilevetiden, som har sunket fra markedsledende 580 bilder til 230 bilder, som er under middels for denne typen kamera. 

Det er imidlertid et skjær i sjøen. 
Fujifilms hunger etter å sette megapikselrekord har gjort at støynivået er høyere enn tidligere, og den synes nå godt allerede på ISO 100. 
Utbyttet av høyere oppløsning er derfor begrenset, selv om bildestablisatoren til en viss grad vil kunne la deg bruke lavere ISO-verdier enn hva tilfellet var for forgjengerne. 
Riktignok vil ikke bildene være unormalt preget av støy ved 10x13-utskrifter, men hva er da vitsen med tolv megapiksler? 

Legg til at du får både F31fd og F40fd vesentlig billigere, så klarer vi ikke helt å anbefale den nye toppmodellen denne gangen, som definitivt hadde vært bedre med den samme oppløsningen som før, for bildestabilisering og forbedret ansiktsgjenkjenning er definitivt noe som gjør kameraet mer attraktivt i utgangspunktet. 
Det betyr imidertid ikke at F50fd er et dårlig kamera. 

(Denne artikkelen ble publisert første gang høsten 2007, men oppdatert i forbindelse med en samletest av digitale toppmodeller for TV2 Hjelper Deg 21. februar 2008) 

Full testoversikt med karakterer og rangeringer finner du her. 
