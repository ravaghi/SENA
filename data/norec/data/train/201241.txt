Et alternativ til ved?
Vi har sjekket om fyring med peiskubbe er et godt alternativ. 

Denne vinteren ser ut til å vare evig, i motsetning til en del vedlagre som begynner å gå tomme. 
Derfor har vi har testet ut ett av alternativene, nærmere bestemt såkalte peiskubber, for å se om de kan erstatte tradisjonell tørrved. 

Ikke særlig varmt 

Vi har gått til innkjøp av en fem-pakning med peiskubber fra Europris til 59 kroner. 
Deretter fyrte vi opp med en av disse, etter anvisningen på pakken. 
Man skal bare ha en kubbe i ovnen av gangen, som man tenner på i begge ender. 
På pakken står det at disse er beregnet på åpen peis, men de ansatte på Europris forsikret om at de er ok å bruke også i peisovn. 

Kubben var litt vanskelig å få fyr på, men etter et par forsøk fikk vi tent på. 
Den brant da greit, og etter 15-20 minutter begynte kubben å avgi litt varme. 
Da var både glassdøra og hele ovnens innside dekket med sot. 

Peiskubben avga noe varme i to timer, men det var såpass lite at det ga minimal oppvarming av stua på ca 30 kvadratmeter. 
Kubben brant i ytterligere en time, men da med en ørliten flamme, som ikke hadde noe effekt på temperaturen i rommet. 

Da kubben var utbrent og ovnen var blitt kald, vasket vi av soten fra glassdøra, uten vanskeligheter. 

På pakken til Peiskubben står det at dette er et fullverdig brensel. 
Vi syns ikke dette er tilfellet, ettersom den avgir veldig lite varme, og i tillegg koster i underkant av 12 kroner per kubbe. 
Dette gjør at vi vurderer peiskubben med et terningkast tre. 

Vi testet også en kubbe til, denne gang i kombinasjon med en vedbrikett, som er en blokk bestående av sammenpresset, oppmalt sagspon. 
Denne la vi på da peiskubben hadde tatt ordentlig fyr. 
En pakke med tolv slike koster 29 kroner på Europris. 

Å få fyr på en slik vedbriktett alene er nærmest umulig, men de to produktene sammen ga god oppvarming i cirka to timer. 

Sliten peis? 
Sjekk om du kan få kommunen til å sponse en ny 

Kos, ikke oppvarming 

Så lenge peiskubbene er godkjent for salg, og man følger bruksanvisningen, er det ikke problematisk for verken ovn eller pipe å fyre med slike peiskubber, ifølge gruppeleder Fred Ekberg i Brann og Redningsetaten i Oslo kommune. 

Han påpeker også, slik vårt fyringsforsøk viser, at disse er best egnet for kos, og ikke for oppvarming. 

Heller ikke fagansvarlig Ivar Bjerke i Norsk Brannvernforening mener det er problematisk å fyre med denne typen peiskubber. 

- De har vært på markedet lenge, og jeg har ikke har hørt om noen som har fått problemer på grunn av disse, sier Bjerke, men påpeker at man ikke skal legge i flere av gangen. 

- Følg bruksanvisningen og legg i en av gangen, ellers kan det bli for mye energi på lite volum, sier Bjerke. 

Man kan også spørre seg om hva peiskubbene faktisk inneholder. 
Da SINTEF undersøkte peiskubber fra fire slike produsenter for noen år tilbake, fant de blant annet tungmetallene kadmium, bly og kobber i enkelte av produktene. 
