En funky gentleman
Artist: 
Bryan Ferry 

Plateselskap: 
BMG Rights Management/Sony 

Sjanger: POP/ROCK 

Ingen forventer seg vel nyvinninger fra Bryan Ferry i 2014. 
Han fant sitt voksne uttrykk med Roxy Music-albumet «Avalon» i 1982, og siden har han holdt seg til det. 
Og det har utvilsomt vært lurt av ham. 
Den avslepne gentlemansfunken gir ham all verdens muligheter til å eldes med stil. 

Nærmest karikaturen av seg selv som småslesk sjarmør, er Ferry i balladene. 
Jo mer forglemmelige melodiene er, jo mer dirrende følsom synes vokalen hans å bli. 
Heldigvis domineres «Avonmore», som inneholder åtte originaler og to coverlåter, av fyrrigere materiale. 
Tittelkuttet har faktisk et driv som kan minne om tidlig Roxy. 

Rhett Davies co-produserer, slik han har gjort siden 70-tallet. 
Johnny Marr, Nile Rodgers og Mark Knopfler er alle mer eller mindre hørbart til stede. 
Men best — og mest kontemporært-lydende - er bidraget til den norske DJ-en Todd Terje: en sørgmodig suggererende versjon av Robert Palmers «Johnny & Mary». 

Som den alltid har gjort, handler Bryan Ferrys musikk om å dyrke overflaten, det teatralske, det dekadente. 
At den ennå ikke, etter en karriere som strekker seg over fem tiår, er blitt redusert til muzak, vitner om at det likevel må banke et hjerte der innenfor designerdressen. 
