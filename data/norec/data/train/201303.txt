Mitsubishi Pajero, en bil fra forrige årtusen
2014-utgaven av Mitsubishi Pajero stammer fra forrige årtusen, men gjør det egentlig noe? 

Mitsubishi Pajero må være det som kalles en ærlig bil. 
En tøff sliter som man ser i nyhetsinnslag fra grisgrendte strøk i den tredje verden. 

Den ser ut til å komme fram overalt. 
Men gjør den egentlig det? 

Dagens utgave er fjerde generasjon Pajero, og ble først vist på Paris-utstillingen i 2006. 
Det betyr at modellen nå er åtte år gammel, og da skal man også ta i betraktning at 2006-utgaven av mange ble sett på som en facelift av 1999-utgaven. 

Altså snakker vi om en konstruksjon fra forrige årtusen! 
Første gang vi testet den var i 2005. 

Hvordan er så en ny 2014-modell fra forrige årtusen? 
Og er Pajero noe bedre enn alle liksom-SUV-ene som farter rundt omkring i alle Norges byer? 
Sånt må man bare finne ut av... 

For å bli klokere på både dette, tok jeg en uke med varebilutgaven av Pajero. 
Selskapet har tross alt stolte tradisjoner på varebil, og også Mitsubishi Outlander er blitt varebil. 

Big is big 

Det første som slår deg med Pajero er størrelsen. 
Med takgrind er bilen 1,89 meter høy, noe som gjør at høyden overstiger bredden (1,87), ikke akkurat hverdagsdimensjoner, ei heller for oss biljournalister. 

Selve designet er som det skal være på en slik bil: Tøft, robust, stort. 

Man trår opp på et gammeldags stigbrett for å komme seg til kabinen, som er hakket mer moderne enn man kanskje forventer. 

Innvendig møtes man av et veldig nøkternt og fornuftig førermiljø. 
Multimediaskjermen har et ok brukergrensesnitt, men både telefon og navigasjons-betjening er stort sett litt mer komplisert i bruk enn gjennomsnittsnormen. 

Lyden serveres med 860 Watt og 12 høyttalere fra Rockford, men er ikke fullt så imponerende som man kanskje skulle tro. 

Utstyrsmessig er det lite å klage over, du får til og med barometer med på kjøpet! 

Agrikulturelle røtter 

Mitsubishi kaller sin Common-Rail dieselmotor for avansert, uten at jeg helt klarer å se belegget for det. 
Idet man klatrer opp i kabinen, setter seg inn og starter motoren, får man flashback til diverse traktorer man har kjørt opp gjennom årene. 

Her får du god gammeldags Massey-Ferguson kakling ved oppstart. 

Normalt sett ville dette vært kritikk, men akkurat her føles det bare helt riktig. 
Det kler den barske, agrikulturelle maskinen som hånd i hanske. 
Dessuten er motoren særdeles sterk og seig, med 441 Nm ved 2.000 omdreininger i dreiemoment, og hengervekten er hele 3.500 kg, 500 kg mer enn hos den argeste konkurrenten, Toyota Land Cruiser. 

Automatkassen med fem trinn er også godt tilpasset motoren, og skifter fint og behagelig. 
Apropos behagelig, så sitter man svært godt i setene, og fjæringen er også komfortabelt satt opp. 

Dermed vil jeg tro at dette er en fin bil å dra på lengre turer med. 

Ordentlig firehjulstrekk 

I dagens verden har omtrent alt av SUV-er diverse elektroniske programmer som skal hjelpe til med fremdriften. 
Men Pajero gjør det på gamlemåten. 

Her får du både lavgir og diffsperre. 

Ved siden av den vanlige automatgirspaken, finnes en annen spake med fire funksjoner. 

Normalt sett kjører man i 2H, altså tohjulstrekk og høygir. 
Blir det skiftende værforhold eller snøen legger seg, kan man skifte denne spaken til 4H. 
Da tar senterdifferensialen ansvar, og muliggjør en 33:67 momentfordeling, som automatisk skifter til 50:50 etter behov. 

Men vil du ha det permanent, skifter du spaken til 4HLC, som betyr at du kjører i høygir men har låst senterdiff og permanent 50:50 fordeling foran og bak. 

Full pakke 

Det siste trinnet på spaken er forbeholdt virkelig røffe forhold i skog og mark. 

Da går du over til 4LLC, som betyr firehjulstrekk, lavgir og låst senterdiff. 
Da senkes utvekslingen i senterdiffen, og du får dermed mye høyere dreiemoment i lav fart, med fremragende grep i gjørme, snø og sand. 

Som om ikke det er nok, har man også en egen knapp for låsing av bakre differensial. 

Da vil det ene bakhjulet fortsette å trekke for full maskin, selv om det andre bakhjulet er helt uten grep. 

Legg til korte overheng foran og bak, og en bakkeklaring på 21 cm, så får du en aldeles fremragende terrengmaskin etter den gode gamle sorten. 

Her slipper du dagens pingle-SUV-er som går i panikkmodus etter ett minutt, fordi firehjulstrekksystemet blir overopphetet. 

Klatrevinkel er 35 grader, mens maks sidehelling er 45 grader. 
Maks vadedybde er 70 cm. Vekten er solide 2230 kg som varebil. 
Den har et bagasjeromsvolum på 1790 liter, noe som burde holde for de fleste. 

Etter en lengre kjøretur på ulike skogsveier, og diverse skogsterreng uten veier, må jeg bare konkludere med at Pajeroen er en av de absolutt mest imponerende firehjulstrekkere du får kjøpt hva angår framkommelighet. 
Jeg garanterer at det ikke er mange andre 4x4 som holder følge med denne bilen innover den norske fjellheimen. 

Sprekere enn man skulle tro 

Selv om vi har med en tung bil å gjøre, er den sprekere enn man skulle tro. 
200 hester fra den 3,2 liter store motoren, gjør at 0-100 går unna på 11,1 sekunder, mens toppfarten er 180 km/t. 

Blandet forbruk er 0,85 l/mil, mens CO2-utslippet er solide 224 gram/km. 
Ikke så veldig avansert akkurat det. 
Det ligger et godt stykke unna det gjennomsnittlige CO2-utslippet i den norske bilparken. 

Da er det mer avansert med uavhengig fjæring og selvbærende karosseri, det var ikke vanlig for denne type biler da Pajero kom med det i 1999. 

I svinger duver det en del, likeså ved kraftige oppbremsinger. 

Rent dynamisk er dette milevis unna BMW X5 i kategorien kjøreegenskaper, men den behagelige fjæringen og komfortable setene gjør at man trives bak rattet i sitt eget tempo. 

Pris og utstyr 

Testbilen er en Instyle+ til 454.000 kroner, og det eneste tillegget er metallic lakk til 4.500 kroner. 
Til sammenligning starter varebilutgaven av Land Cruiser på 484.000 kroner. 

Fra før har man cruisekontroll, regnsensor, stigtrinn og et skinntrukket multifunksjonsratt, men Instyle+ gir deg også det store Rockford-anlegget, navisystem, elektriske seter og en utvendig krompakke. 

Å dømme en Pajero varebil etter de samme kriterier som man bruker på sportslige SUVer blir helt meningsløs. 
I så tilfelle ryker Pajeroen etter de fleste relevante kriterier. 

Men hvis man vurderer den for det den er, en solid arbeidshest med god plass og fantastisk fremkommelighet blir bildet litt annerledes. 

Andre salgsmomenter er det faktum at varebilutgavene av Pajero holder seg svært godt i pris, og at holdbarheten er av ypperste sort. 

Nå var den utmerket helt fra starten av, men når man i tillegg tar med at grunnkonseptet har vært med i 15 år, sier det seg selv at det å eie en Pajero neppe vil føre til mange verkstedbesøk. 
