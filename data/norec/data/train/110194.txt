Spillanmeldelse:«Resident Evil: Operation Raccoon City» 

(VG Nett) 
I «Resident Evil: Operation Raccoon City» blir det sørgelig klart at vi har å gjøre med en melkeku som blør fra spenene. 

Spillet tar oss tilbake til 1998 og det massive zombieutbruddet i Raccoon City. 
I stedet for å følge heltene i S.T.A.R.S. står man nå på den andre siden som Umbrella Secret Service. 

Dette kunne vært en fantastisk setting, men dessverre får vi egentlig aldri fortalt noen historie. 
I stedet får vi presentert seks karakterer som er «slemme» helt uten mål og mening. 
Det stikker aldri dypere enn at «man må gjøre ting for at ingen skal finne ut den grusomme sannheten om Umbrella». 

«RE:ORC» har tatt steget bort fra snikende uro og knirkende dører. 
Dette er et tredjepersons skytespill der man styrer en av et team på fire gjennom horder av levende døde og soldater med ambisjoner om å drepe deg. 

«RE:ORC» har godkjente kontroller, men plages litt av en kronglete auto-cover og mangel på muligheten til å raskt dukke unna kuler og granater. 
Den virkelige katastrofen er derimot den kunstige intelligensen som har tatt bolig i lagkameratene. 
De går freidig på miner og kan stå tiltaksløse og se på mens du blir overfalt. 

Det blir heller ikke et lystig gjensyn med Raccoon City. 
Her er de generiske omgivelsene spekket med småfeil og nesten blottet for sjarme. 
Det er gøy å se igjen gamle fiender fra Umbrellas laboratorier, men gleden blir kortvarig når spillet nesten kneler når det er for mange av dem på skjermen samtidig. 

Mye blir bedre når man spiller hovedhistorien online med andre. 
I tillegg er det også et utvalg av underholdende flerspillermoduser. 

Dette kunne ha blitt spillets redningsplanke, men dessverre er også denne biten plaget av mangler og lange forsinkelser. 
Det blir russisk rullett i håp om i det hele tatt få en spillbar opplevelse. 

Mye av dette vil sikkert rettes opp i, men det er helt utilgivelig at en tittel som fordrer at du skal spille online ikke fungerer online ved utgivelse. 

Som fan av «Resident Evil» har man måttet finne seg i mye rart. 
Med slurvete utgivelser som dette virker det bare som et spørsmål om tid før serien har klart å støte fra seg sine trofaste tilhengere. 

RESIDENT EVIL: OPERATION RACCOON CITY Platform: 
PC, PS3 og Xbox 360 Genre: 
Action Alder: 18 Utvikler: 
Slant Six Games/Capcom Utgiver: 
Capcom Mer info 
