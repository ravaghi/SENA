Film: Ærlig arbeid
«Jeg stjeler ikke fra folk som ikke har råd, jeg skader ikke folk som ikke fortjener det». 
Slik oppsummerer Jason Statham livsanskuelsen til Parker. 
En «ærlig og redelig tjuv», som Valborg i Olsenbanden ville sagt - og en actionhelt det er lett å heie på. 

Britiske Statham spiller ham med sitt sedvanlige steinansikt - som dog løser opp i et par smil i passiarene med Jennifer Lopez. 
Etter å ha ranet Ohio State Fair i ordentlig B-gjengen-stil (komplett med klovn og prest) blir Parker forrådt av medsammensvorne han motvillig har måttet gjennomføre kuppet med. 
Noen ordentlige drittsekker som planlegger et enda større kupp lenger sør. 
Ja, du gjettet riktig, det kommer ikke Parker til å la skje uhindret! 

«Parker» er enkel actionunderholdning, godt fortalt og befriende fri for fiksfakserier og «showoff». 
Regissør Hackford trenger ikke å la actionhelten breie seg unødig for å vise muskler, desto mer effektivt blir det da han faktisk gjør det. 
Sloss-scenene er dessuten koreografert og satt sammen slik at vi får med oss alt som foregår - ikke alltid det skjer i genren for tiden. 

«Nedtonet» er kanskje et sjeldent ord å bruke om reinspikket uforfalsket actionmoro, det kler i hvert fall denne filmen. 
Parker er en slags arbeiderklasse dongeriversjon av mer høytflyvende actionhelter som Ethan Hunt og har enkle og effektive triks for å komme seg frem her i livet. 
Det er helt kult å være med ham på tur. 
ØYSTEIN DAVID JOHANSEN 
