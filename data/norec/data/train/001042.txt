Vinterens vakreste eventyr
Wintersleep: 
Welcome to the Night Sky 

Dette er plata du er glad du ble introdusert for. 

Nova Scotia! 
Det høres ut som et eventyrsted innhyllet i skodde. 
Nova Scotia er i Canada, og er der Wintersleep kommer fra. 
Men for å spille inn denne plata reiste Wintersleep til det gamle Skotland. 

På Welcome to the Night Sky er referansene er på plass, uten å stå i veien for egenarten. 
Egentlig har ikke sitater fra plateselskapet noe i en anmeldelse å gjøre. 
Men siden Wintersleep er så smarte på referansene i musikken sin, koster det kun et herlig smil å se hva de skriver om én som så vidt er hørbar her - blant annet på Weighty Ghost: 
”…faren introduserte dem for Simon & Garfunkel, men etter grundig lesning av teksten på "Cecilia", ble det slått fast at Simon var pervers, og skulle aldri bli spilt igjen”. 
Sterkere til stede enn nevnte Simon er imidlertid Tom Petty, R.E.M., Arcade Fire og Interpol. 
Og faktisk også Neutral Milk Hotel da de var på sitt beste. 

Dessuten høres slektskapet til skotske indieband. 
Ikke tilfeldig: 
Belle & Sebastian og Mogwais produsent var målet for Wintersleeps ferd til gamle Skotland. 
Sammen spinner de herlig drømmevev over vakker rockestøy, flotte sanger og følsom vokal. 

Wintersleep har gitt oss ei plate for alle sider av livet. 
Fra start til slutt følger den en god idé. 
Som Neutral Milk Hotels In The Aeroplane Over The Sea er dette ei hel plate, full av overraskelser, men med alle tredd på den samme tråden. 
