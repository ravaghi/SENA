Et musikalsk lykkekast av de helt sjeldne
«Jazz royalty» på Moldejazz. 

MOLDE (Dagbladet): 
Sprut og energi fikk publikum i Teatret 
Vårt torsdag kveld med trioen Cross Currents: 
Bassist Dave Holland, tablaspiller Zakhir Hussain og saksofonist Chris Potter. 
Hussain introduserte Holland som en «jazz royalty», og har selvsagt sine ord i behold. 

Sammensmeltningen av disse tre ekvilibristiske kunstnerne er et musikalsk lykkekast av de helt sjeldne. 
Hussain med sin enorme følsomhet og masse humor, Hollands virile bassteknikk og Potters virtuose lekenhet - dette konseptet gikk hjem så det suste i den stappfulle salen. 

Et høydepunkt var Zakhir Hussains «John Bhaee» (Bror John), en hyllest til hans mangeårige medmusikant og mentor, gitarist John McLaughlin. 

Etter konserten kunne vi nyte det bare Molde av alle norske festivaler har å by på: 
Å gå noen meter og plutselig få en helt stille stund sittende ved kaikanten, med utsikt mot det massive panoramaet Romsdalsalpene, under skyfri himmel, mens månen speilet seg melankolsk i havet. 
Det er kultur og natur på sitt vakreste. 
