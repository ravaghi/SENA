Canon Selphy DS700
TEST: 
Denne kompakte fotoskriveren lar deg plukke ut bildene du vil skrive ut, via TVen! 
Vi har testet. 

Dette er den femte kompakte fotoskriveren vi ser på i år, og kanskje den mest spesielle. 
Joda, du kan koble den til PCen og kjøre utskriftene derfra, du kan dessuten koble PictBridge-kompatible kameraer til direkte, og styre utskriften fra kameraet, og du kan skrive ut mobilbilder via iR-porten i fronten. 

LES OGSÅ: 

Kobles til TV 

Det mest oppsiktsvekkende er imidlertid muligheten til å koble skriveren til TVen. 
Putter du samtidig inn minnekortet fra kameraet i en av leserne som sitter i fronten på skriveren, dukker bildene opp på TV-skjermen. 
Deretter kan du blant annet vise bildene som slideshow, og finner du et bilde du ønsker å skrive ut, er det bare å trykke på print-knappen på fjernkontrollen. 
Løsningen fungerer utmerket, og skriveren responderes kjapt på instruksene fra fjernkontrollen. 

Her kan du se TV-bildene 

I likhet med Canon Selphy CP500 har ikke skriveren noen intern skjerm. 
Derfor er du avhengig av å benytte en av metodene som er beskrevet ovenfor, når du skal skrive ut bildene dine. 
Men i motsetning til CP500, benytter DS700 blekk, ikke sublimeringstape. 
Blekket i DS700 sitter i én kassett, og består av de tre fargene cyan, magenta og gul. 
Oppløsningen er 4800 x 1200 dpi, og dråpestørrelsen på 2 pikoliter sørger for jevne overganger uten prikker. 

Blekket er av en helt ny type, og skal i følge Canon sørge for enda bedre holdbarhet enn tidligere. 
Har du brukt Canon Photo Paper Pro og satt bildet 
I et fotoalbum eller bak glass, skal holdbarheten ligge på rundt 100 år, lover Canon. 

Frontmater 

Selve skriveren er litt større enn de andre vi har sett på så langt; 215 x 217 x 79 mm, og den veier 1,8 kg. 
Den er likevel kompakt nok til at den for eksempel får plass i et skap eller hylle, for eksempel i et TV-møbel. 
Fotoarkene måler 10 x 15 cm, og mates i fronten. 
Pass på å ha ca 10 cm plass i bakkant, siden arkene skyves gjennom hele skriveren før utskriften starter. 

Her finner viktige tekniske data 

Best kvalitet 

Vi koblet et Canon Digital IXUS 700-kamera til skriveren, og det tok nøyaktig 1 1/2 minutt fra vi trykket på print-knappen til bildet var ferdig skrevet ut. 
Det er 50% tregere enn de raskeste sublimeringsskriverne, men litt raskere enn blekkskriveren HP Photosmart 375. 
Kvaliteten er til gjengjeld noe bedre, både med hensyn til skarphet og dynamikk, enn samtlige av de kompakte fotoskriverne vi har testet tidligere. 
Canon Selphy DS700 lager rett og slett bedre utskrifter, og vi ville ikke nøle med å putte disse bildene i fotoalbum. 

Hvis skriveren har stått ubrukt noen dager, kan det hende den bruker ekstra lang tid på første utskrift. 
Dette skyldes at dysene renses for å sikre best mulig utskriftskvalitet. 

Dyrere 

Ulempen er at Photo Paper Pro-papiret er kostbart, 20 ark i 10x15 cm størrelse koster for eksempel veil 75 kroner. 
Det betyr at prisen pr bilde allerede har passert HP Photosmart 375, før blekket er påført. 
Blekkassetten koster 229 kroner, og bør holde til 75 bilder (avhenger selvsagt av hva som skrives ut). 
Det betyr en kostnad pr bilde på rundt 6 kroner og 80 øre. 

Alternativt kan du velge papirtypen Photo Paper Plus, som koster 50 kroner for 20 ark. 
Da kuttes prisen pr bilde ned til 5 kroner og 50 øre, uten at kvaliteten blir nevneverdig dårligere av den grunn. 
Det er fortsatt litt dyrere enn de fleste sublimeringsskriverne vi har sett på, men gir deg altså bedre kvalitet på bildene. 

De mest økonomiske vil nok uansett foretrekke fremkalling i fotobutikken, dersom man har tid til å vente på bildene et par dager. 

Konklusjon 

Den er litt dyrere i drift enn de andre kompakte fotoskriverne vi har testet, men er til gjengjeld den med best funksjonalitet og best utskriftskvalitet. 
Hvis dette er det viktigste for deg, kan vi absolutt anbefale Selphy DS700. 
