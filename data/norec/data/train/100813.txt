Leonard Cohen:«Songs Of Leonard Cohen», «Songs From A Room», «Songs Of Love And Hate» (Columbia/SonyBMG 

Det er i stor grad disse, hans tre første album, som har skaffet den canadiske «sangpoeten» og «norgesvennen» Leonard Cohen hans dryppende ironiske økenavn: 
Leonard «Wake Me When It's Over» 
Cohen og «Laughing Len». 

«Songs Of Leonard Cohen» (1967), «Songs From A Room» (1969) og «Songs Of Love And Hate» (1971) er alle plater laget før lakonisk humor for alvor ble en ingrediens i låtskrivingen hans. 
Her er det akustisk gitar, alvor, rødvin og Hellas-ferier for alle penga. 

Ingen mangel på klassiske sanger: 

«Suzanne», «So Long, Marianne», «Famous Blue Raincoat», «Bird On A Wire», «Joan Of Arc». 

«Songs Of Love And Hate», Cohens aller grimmeste plate, har dessuten de litt glemte «Avalanche» og den hånlige «Dress Rehearsal Rag». 

Men fremføringene blir fargeløse, og undertegnede foretrekker på alle måter den modne elegantier-Leonard, han med trommeslager og stoisk glimt i øyet. 
Dog: 

Dette er tre meget pene nyutgivelser (med bonuskutt). 

Om du er kjapp, får du dem i ekstra fine digipack-utgaver. 

Morten Ståle Nilsen 
