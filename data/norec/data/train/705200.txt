Moon Duo:Yin nå, yang følger 

De starter med den mørke siden, preget av 80-tallet. 

Moon Duo: 
"Occult architecture vol 1" (Sacred Bones/Playground) 

Erik "Ripley" Johnson er gitarist i romrockende Wooden Shjips. 
I sideprosjektet Moon Duo har han med seg tangentspillende Sanae Yamada, og de to bandene har omtrent like mange plater bak seg. 

Dette året har Moon Duo planlagt to nye, basert på yin og yang, sentrale begrep innen kinesisk filosofi. 
"Occult architecture vol 1" er yin, og volume 2 blir yang. 
Yin er mørket, det jordiske, det kvinnelige. 
Yang er lyset, det himmelske, det mannlige. 
Ikke noe unaturlig utgangspunkt for en duo med et mannlig og et kvinnelig medlem. 

Det er ikke så rent lite av Sisters of Mercy, Spacemen 3 og Suicide her, og det er ikke det verste som finnes. 
Duoen fra Portland i Oregon deler på sangen, og de har en suveren evne til å lage hypnotiserende, lange låter. 

Underveis har de vært inspirert av okkult litteratur, noe som gir oss sangtitler som "Will of the devil" og "Cult of Moloch". 

Beste spor: 
"Creepin'", "Cross-town fade", "White rose". 
