Lara i konvertert toppform
Xbox 360-versjonen av «Tomb Raider: Anniversary» er minst like underholdende som PS2- og PC-versjonen. 

Når man synes det er like morsomt å spille et spill for andre gang på kort tid, er det definitivt et godt tegn. 

Det er akkurat det som er tilfellet med Xbox 360-versjonen av «Tomb Raider: Anniversary». 
Tidligere i år storkoste jeg meg gjennom PS2-versjonen av spillet og endte opp med en klar, sterk femmer på terningen, og jeg ser ingen grunn til å mene noe annet om Xbox 360-versjonen. 

Vi snakker altså om det originale «Tomb Raider»-spillet fra 1996 her, oppgradert og oppjustert til det man kan forvente seg av moderne spill. 
Nye områder er lagt til, Lara Croft har fått et betydelig utvidet bevegelsesregister og grafikken er mye, mye penere. 

Kjernen er derimot den samme. 
«Tomb Raider: 
Anniversary» er et spill hvor du bruker veldig mye av tiden til utforsking av ruinene fra eldgamle sivilisasjoner. 

Halsbrekkende hopp, intens klatring, farlige feller og stadig undring over hvordan man skal komme seg fra A til B. 
Sitrende isolasjon og utforskningsglede avbrutt av actionsekvenser med farlige dyr og skumle monstere nå og da. 

Jeg har gått langt mer i detalj på hvorfor dette spillet er såpass bra i anmeldelsen av PS2- og PC-versjonen, så jeg anbefaler nysgjerrige sjeler å ta turen dit. 

Her nøyer jeg meg simpelthen med å konstatere at spillet ser litt penere ut på Xbox 360, og at inkluderingen av «achievement»-poeng gjør underverker med spillegleden. 
Ellers er spillet helt likt. 

Og da kan jeg tilgi at konverteringen er litt slapp - det lugger litt innimellom når det skjer mye på skjermen, men det påvirker ikke spillopplevelsen i nevneverdig grad. 

Fantastisk engasjerende og særdeles underholdende, rett og slett. 

PS: 
«Tomb Raider: Anniversary» er også tilgjengelig for kjøp og nedlasting på Xbox Live Arcade i to blokker dersom du eier «Tomb Raider: 
Legend» fra før. 
Spillet kommer også på Wii 7. desember. 
Jeg gjør også oppmerksom på at anmeldelsen er basert på rundt to timers spilletid. 
