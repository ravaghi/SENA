Dino Saluzzi:«Senderos» 

ECM Records/Musikkoperatørene 

Sjeldent høres musikk som så finstemt og organisk reflekterer pustens bølgende bevegelser. 
Bandoneon er jo et pusteinstrument, men få bringer det så sanselig frem som Dino Saluzzi, godt hjulpet av ECMs lydfilosofi. 
I Jon Christensen har han funnet en perfekt makker. 
Christensen er en av trommesettets fremste melodikere, med fleksibel puls og nyanserikdom som skapt for slike kammermusikalske sammenhenger. 
De to følger hverandre som skygger, dytter hverandre ertelystent, bygger opp til metningsladede høydepunkt eller trekker seg stille i bakgrunnen for å la den andre tre tydeligere frem. 
Saluzzis komposisjoner er som alltid melodimettede, gjerne med et snev av melankoli. 
Vakkert, men ikke uten brodd, svevende, men jordnært. 
Rett og slett nydelig. 

CARL PETTER OPSAHL 
