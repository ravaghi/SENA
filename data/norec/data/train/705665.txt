OCS:Pause fra rocken 

Oh Sees er blitt til OCS igjen, med endret innhold. 

OCS: 
"Memory of a cut off head" (Castle Face/Border) 

I 1997 begynte John Dwyer å gi ut hjemmeopptak under artistnavnet Orinoka Crash Suite. 
Tre år senere forkortet han det til OCS, før nye variasjoner kom på løpende bånd: 
Orange County Sound, The Ohsees, The Oh Sees, Thee Oh Sees og Oh Sees. 

Nå har han vendt tilbake til OCS, og med årene er det blitt et band av det. 
Samtidig er garasjerocken i den seneste inkarnasjonen av California-bandet myknet hen til harmonisk folk med strykere i bakgrunnen. 

I hvert fall på tittelkuttet, der Brigid Dawson synger så varsomt som temposkiftene tillater henne. 
Selv om innpakningen er en annen, betyr det ikke at Dwyer skriver streite sanger. 
De vrir og vender på seg på progvis anno 70-tallet, men med Dawsons stemme som olje på vannet. 

"The chopping block" er pur Bowie, og "The fool" er like vakker som den er saktegående. 

Beste spor: 
"The chopping block", "Neighbor to none", "The fool". 
