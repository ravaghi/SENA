Chatham County Line:«IV» 

(Yep Rock / Tuba) 

Stor musikk med enkle virkemidler. 

Chatham County Line ble norgesvenner i rekordfart gjennom plate- og turnésamarbeidet med Jonas Fjeld i fjor. 
Denne gangen har de latt Herr Fjeld være med kun i ånden, for på mange måter fungerer denne platen som en naturlig forlenger av den gylne samklangen fra «Amerikabesøk». 

Det varme og akustiske lydbildet er bevart, det samme er den lette, men samtidig perfekte timingen i instrumentanslagene som gjør at låtene får en helt egen groove, samme hvor stille de går. 

Men selvfølgelig, slik det skal være i skjæringspunktet mellom bluegrass og alternativ country, her er det også uptempo instrumentaler som gjør det vanskelig å sitte stille på en stol. 

Legg til Dave Wilsons rause stemme i Chatham County Lines organiske, harmonifylte uttrykk, og du har en sjeldent vellykket utgivelse i en sjanger som flere og flere nordmenn etter hvert har fått et forhold til, ikke minst gjennom nevnte Jonas Fjeld. 

Anbefalte kjøp: 
«Chip Of A Star», «Let It Rock», «Birmingham Jail» og «Clear Blue Sky». 

STEIN ØSTBØ 
