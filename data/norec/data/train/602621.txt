Kunsten å leve
Hvis du skulle ha lyst til å felle en tåre på kino, er "Breathe" ditt beste alternativ akkurat nå. 

BIOGRAFI/DRAMA 

"Breathe" 

England 2017 

Regi: 
Andy Serkis 

Skuespillere: Andrew Garfield, Claire Foy, Tom Hollander 

Aldersgrense: 9 år 

Regidebuten til Andy Serkis (mest kjent for å ha gitt liv til Gollum i "Ringenes herre") følger Oscar-vinnermanualen til punkt og prikke. 
Den er basert på en sann historie. 
Den handler om en mann som overvinner umulige odds. 
Den har en karismatisk hovedrolleinnehaver som går i ett med personen han fremstiller. 
Og ingen lommetørklær vil være tørre når det hele er over. 

Robin Cavendish var 28 da tragedien rammet: 
Polio gjorde den vordende faren lam fra nakken og ned. 
Men Cavendish lot seg ikke knekke. 
Takket være en rullestol med innebygget respirator kunne han bo hjemme, reise og inspirere andre. 
For ham var det ikke nok å overleve. 
Han ville leve også. 

Dét kan kanskje høres ut som en erkeamerikansk innstilling, men dette er en film om elskelige engelske eksentrikere. 
Og mest elskelig av dem alle er Cavendish i Andrew Garfields skikkelse. 
I en rolle hvor han kun kan bevege øynene og munnen – med andre ord så fjernt fra rollen han hadde i "The Amazing Spider-Man" som det er mulig å komme – makter Garfield å uttrykke sinne, humor, kjærlighet og alt det andre som gjør et menneske helt. 
