Rush:«Snakes & Arrows» 

(Atlantic Records) 

Overraskende vitalt fra kanadiske veteraner 

Med «Snakes & Arrows» har kanadiske Rush levert et overraskende vitalt album. 
Hardrockbandet, som neste år feirer 40-årsjubileum, viser seg fra sin aller beste side på store deler av sitt 19. studioalbum. 

Få band har en så sterk signatur som Rush i den lyse og karakteristiske stemmen til bassisten Geddy Lee, de komplekse gitarpartiene til Alex Lifeson og tyngden til trommeslager og låtskriver Neil Peart. 

Alt er intakt, men denne gangen er det et sint Rush som er kommet ut av studio med hovedsakelig fokuserte, presise, intense, aggressive og samtidig melodiøse låter, hvis tema kretser rundt religion og krig. 
Så klart har aldri Neil Peart formulert seg. 

Fansen kan bare glede seg til Rush spiller i Oslo for første gang på 28 år. 
Forrige gang var i Chateau Neuf i 1979 rundt utgivelsen av storselgeralbumet «Hemispheres». 

Anbefalte kjøp: 
«Bravest Face», «We Hold On» og «The Way The Wind Blowes». 
