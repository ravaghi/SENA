Varsko her
Konkret. 
Null staffasje. 
Jonas V er en av landets aller viktigste rappere. 

Jonas V har én viktig egenskap: 
Til tross for at han er relativt lite produktiv, er rapperen en stødig leverandør av hiphopschlägere når han først leverer materiale. 
To prima miksteiper, 21 gram og 21 dager senere, er produsert med makker og en av landets mest undervurderte produsenter, Hkon. 

Landås-patrioten kan med disse utgivelsene, i tillegg til samarbeidslåten "Mye mere" med NMG-kompis Lars Vaular, vise til flere kutt som går under kategorien norske hiphopklassikere: 
"Sonar ut, flippar ut" og "Våknet nettopp opp" er gatespor med en tydelig signatur, uten holdbarhetsdato. 

Strupehodet rister når det ukompliserte og breiale låtmaterialet pumpes ut når klokken begynner å nærme seg midnatt på Kasino. 
Kuttene, som stort sett består av enkel trommeprogrammering og hypnotiserende synthlinjer, og råtassens lettfattelige tekstunivers, er forlokkende. 
Og her ligger også mye av essensen av Jonas V. 
Det er konkret. 
Null staffasje. 

Han forsvinner av scenen etter å ha spilt av blant annet “Edvard Grieg”, “Kjerrin6” og “Mystisk stil”. 
Uten å ha fremført de nevnte hiphopklassikerne. 
Men skuffelsen legger seg for de cirka hundre oppmøtte når alfahannen returnerer på scenen for å kjøre opp nettopp "Sonar ut, flippar ut" og "Våknet nettopp opp". 
Lite mikkmakk. 
Bare fett. 
Det er V-stilen. 
