Ronnie Jacobsen:«Soulified» 

(MTG) 

Gi denne mannen et skikkelig budsjett! 
Bluesgitaristen Ronnie Jacobsen hadde noe stort på gang med rapperen Salvador, men potensialet ble aldri utnyttet. 
To år på overtid kom albumet «Adjust Your Stereo». 
Da var øyeblikket borte. 

Nå må Ronnie Jacobsen isteden vandre den lange veien som er brolagt med utallige bluesartisters svette og slit. 
Albumet «Soulified» vil neppe snu hverdagen hans radikalt på hodet. 

Bluesbrygget til Jacobsen er soulinspirert og byr på ni tilbakelente, men ujevne låter. 
Iblant låter det riktig fint med behagelig sang, lekkert gitarspill og en lettbent groove. 

Talentet som katalysator, fornyer og brobygger er åpenbart, men bare delvis utnyttet. 
Nok en gang har Ronnie Jacobsen utgitt et uforløst album. 
Det er synd, inderlig synd. 

ESPEN A. HANSEN 
