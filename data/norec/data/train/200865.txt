19" Acer AL1951Ds
LCD-skjermer med responstid på 2 ms er det flere produsenter som tilbyr, vi har testet Acer sin utgave. 

Både ViewSonic og Samsung leverer skjermer med 2ms, og Acer har også hatt sin på markedet i en tid. 
Nå har vi omsider fått testet alle tre. 

LES OGSÅ: 

Buzzword=ms 

Alle produsenter liker å profilere sine produkter slik at flest mulig forstår fordelene raskest mulig. 
Hvis det er noe som kan tallfestes er det aller best. 
Men når teknikken har utviklet seg så langt at forbedringer blir marginale og prisen for høy, da er det ikke lenger så interessant. 

2 ms responstid er så lite at man må være topp konsentrert for å i det hele tatt legge merke til noen unoter, og i de fleste situasjoner og bruksområder er det knapt mulig. 

Det er nok mulig å tyne responstiden enda noen hakk, men vi tviler på at det blir noen stor ståhei når responstiden på skjermer om et par år går ned fra 0,42 til 0,37 millisekunder. 

Men enn så lenge er ms et buzzword for LCD-skjermer for en målgruppe, som megapixler har vært for digitalkameraer. 

Og for de fleste brukere er vi allerede innenfor det området der responstiden er mer en bra nok. 
Men de ultra-raske skjermene sliter gjerne med en del andre kvaliteter, som skyldes spesielle egenskaper hos den TN-panelene og LCD-driverteknikkene som brukes. 

Hvordan kommer så Acers raske skjerm ut totalt sett? 

Konstruksjon 

AL1951 har en solid konstruksjon, med en fot som er fast i stammen. 
Så snart man har pakket den ut av esken legger man merke til at foten er vippet opp under baksiden av skjermen, og må bøyes ned til riktig posisjon. 

Årsaken til denne konstruksjonen er at Acer har plassert alle tilkoblingene bak på selve foten. 
Det er en glimrende plassering både når man skal feste og løsne kablene og når skjermen er i bruk. 
Vi har foreslått denne løsningen for mange andre skjermprodusenter i de senere årene, men dette er første gangen vi ser det i praksis. 
At det er brukt ekstern strømforsyning er vi ikke like fornøyd med. 

Skjermen har ellers en slank profil, både de smale rammene og den beskjedne tykkelsen bidrar til dette. 

Betjening 

Det er ikke bare tilkoblingene som er plassert i selve foten, også betjeningsknappene sitter på forsiden av denne - under selve skjermen. 

Vi likte denne plasseringen, den fungerer utmerket med klart synlige symboler på knappene. 
I tillegg blir designet på skjermen renere, uten forstyrrende elementer. 

Bildekvalitet 

Dette er en gamer-skjerm, det er det ikke tvil om. 
Hos Acer er den oppført i kategorien LCD Gamers Line, noe som innebærer at det er lagt størst vekt på responstid. 

Det som ofres er betraktningsvinkelen, som Acer oppgir til 135 grader vertikalt og 150 grader horisontalt. 
Dette er beskjedne, men realistiske verdier. 
Mange produsenter oppgir langt høyere verdier uten at realitetene endrer seg av den grunn. 

For gamer-bruk er dette helt tilstrekkelig, for mer allsidig bruk støter du på de vanlige problemene med fargebalanse. 
Bare ved å løfte hodet når skjermen er så vidt vendt bakover, så endrer fargebalansen seg, og det er særlig rødt og hudtoner som endrer seg. 

Men for målgruppen er dette godkjent, til denne prisen er det heller ingen andre som leverer både i pose og sekk. 
