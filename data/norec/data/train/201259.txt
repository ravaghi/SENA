Qtek 8010
Windows Mobile-plattformen skal nå et bredere spekter av brukere, og den nye Qtek-telefonen er mer brukervennlig og attraktiv enn tidligere. 
Men først og fremst er det en flott business-telefon. 

Qtek er et populært merke blant de mer krevende brukerne, da deres telefoner bruker Windows som operativsystem, og følgelig gjør det svært enkelt å utveksle data mellom telefonen og en PC, installere tilleggsapplikasjoner, arbeide med e-post og organisere hverdagen. 

Den nyeste modellen fra Qtek, 8010, skal også appellere til de brukerne som kanskje ikke er så fryktelig avanserte, men som likevel ønsker en telefon litt utenom det vanlige. 
Derfor har den blitt mindre og fått en mer attraktiv design, og den vanlige telefonfunksjonaliteten tilsvarer modeller fra mer utbredte merker som Sony Ericsson. 

Størrelsesmessig er 8010 en absolutt godkjent telefon, noe lang, men fortsatt veldig håndterlig. 
Vekten er på 104 gram. 
Utseendet er ikke spesielt annerledes fra en hvilken som helst mobil, den er pen og gjennomført, men diskret. 

Mer kraft 

Tastaturet er noe endret fra de tidligere Qtek-modellene, først og fremst er joystick-løsningen annerledes. 
Telefonen har faktisk ingen joystick, men en slags avlang knapp du kan bevege opp og ned, samt trykke til høyre, venstre og inn. 
Denne løsningen fungerer faktisk svært godt, da responsen er perfekt. 
I tillegg er det to funksjonsknapper plassert ovenfor, én av disse tar deg tilbake til hovedmenyen, og den andre går tilbake til forrige meny. 
De øvrige talltastene er også gode og responsive, det er ingenting i veien med disse. 

Under panseret er det blitt gjort en del endringer. 
Telefonen har fått en 200 MHz prosessor, noe som betyr at den er mye raskere enn de tidligere variantene. 
Tidligere merket vi at det tok tid å navigere seg gjennom menyer, nå går det hele lynraskt. 
Et stort pluss i boken! 

Full funksjonalitet 

Når det gjelder ren funksjonalitet, stiller også Qtek meget sterkt. 
Telefonen har tre bånd, full Bluetooth-støtte, VGA-kamera med videoopptak, MMS, minnekort (telefonen har 28 MB minne innebygd) og gode muligheter for synkronisering. 
Det ser også ut til at telefonen har fått vesentlig bedre batterilevetid. 
Men det viktigste er at operativsystemet er svært fleksibelt og åpner for store muligheter. 

Telefonen har allerede installert applikasjoner som Internet Explorer, Windows Media Player, MSN Messenger og ActiveSync. 
Og det finnes et enormt utvalg av nedlastbare programmer på internett, du kan enkelt gjøre om grensesnittet på operativsystemet og tilpasse det ditt bruksmonster. 
Med andre ord, 8010 kan være akkurat det du vil at den skal være 
 MP3-spiller, mobilt kontor, avtalebok eller en chattemaskin. 

Bruken av telefonen krever kanskje litt tilvenning hvis du fra før er vant til å bruke mobiler av annet merke. 
Grensesnittet ligner tross alt mer på Windows enn tradisjonelle mobiler. 
Hovedmenyen er en startskjerm med oversikt over kommende avtaler, aktiv profil og nye meldinger. 
Trykker du på Start-knappen, får du oversikt over alle applikasjoner, samt mulighet til å justere innstillinger. 
Det er overhodet ikke vanskelig å finne frem til programmer eller innstillinger, det er bare at strukturen er litt annerledes. 

En veldig velkommen nyhet er at 8010 nå har en forbedret T9-ordbok til tekstmeldinger, og denne fungerer svært raskt. 
Du får alltid god oversikt over tilgjengelige ordalternativer, på samme måte som i Sony Ericssons telefoner. 

Gjennomsnittlig kamera 

Qtek 8010 har et VGA-kamera innebygd, og kvaliteten på bildene tilsvarer lignende telefoner, altså noe uklare bilder som ikke akkurat kan brukes til spesielt seriøse formål. 
Kameraet aktiveres med en egen knapp på høyre side, og fungerer akkurat som forventet, med en stor del av skjermen i bruk som søker. 
For å bytte til videoopptak, må du gå inn på en meny og bytte innstilling. 
Bildene kan du sende rett fra fotoalbumer via MMS eller e-post, men merkelig nok ikke via Bluetooth. 

For å oppsummere, Qtek 8010 er altså en super profftelefon som har det aller meste av nødvendig funksjonalitet, er lett å bruke og er blitt vesentlig mindre fysisk enn forgjengerne. 
Den virkelige fordelen her er så klart operativsystemet, som åpner for uendelig mange bruksområder. 
Det er ikke den rimeligste telefonen du finner i butikken, men du får veldig god valuta for pengene her. 
En klar anbefaling for alle krevende brukere! 
