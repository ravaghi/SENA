Der Untergang
Glitrende drama om Hitlers siste dager! 

Adolf Hitler. 
Fra barnsben av ble vi fortalt at han var 1900-tallets største monster. 
I historiebøkene hadde han bare ett ansikt, med det ville, rasende og frådende uttrykket han gjerne hadde når han talte til folket. 

Den tyske filmen Der Untergang fremstiller 1900-tallets største monster som en snill, omsorgsfull og hyggelig herremann. 
Klart det blir bråk av sånt! 

Men nå har verden fått stor nok avstand til 2. verdenskrig til å takle det. 
Og når Hitlers siste dager og det tredje rikets fall skal skildres på film, kan det umulig gjøres bedre enn i Der Untergang. 

Jobbet for et monster 

Filmen innledes med en eldre damestemme som forteller hvordan hun er sint på den unge jenta hun en gang var, som ikke skjønte at hun jobbet for et monster. 

Alle som har sett dokumentaren 
I dødvinkelen skjønner at dette er Traudl Junge, Hitlers privatsekretær som var tilstede i bunkeren i Berlin under de avgjørende dagene. 
Traudl spilles glimrende av Alexandra Maria Lara, en kommende storstjerne, og er publikums innfallsvinkel til denne historien. 
Den friske stemmen blant de syke. 

Gjennom hennes øyne får vi en av de beste historieleksjonene om andre verdenskrig som er gitt på kino. 
Det glimrende manuset er skrevet av produsent Bernd Eichinger, basert blant annet på Traudls egen bok Til siste slutt. 

Lyser av fanatisk overbevisning 

Der Untergang måtte selvsagt ha en perfekt Hitler for å være troverdig. 
Og Bruno Ganz ER Hitler fra første sekund han kommer spaserende gjennom en dør. 

Det er lett å frisere sveisen og lime på en smal bart, men han har også alle faktene, stemmebruken og, ikke minst, Hitlers øyne. 
De lyser av fanatisk overbevisning om det tredje rikets storhet, selv når nederlaget for lengst er et faktum. 

Men vi får se Hitler som en slagen mann, med dyper furer i ansiktet, fremskreden Parkinson og grånet hår. 
Han visner foran øynene på oss. 
Dette er en sterk prestasjon av Ganz. 

Tviholder på drømmen 

Det er nesten noe trist i å se hvordan aktørene ser sitt strålende tredje rike smuldre opp. 

Hitlers kjæreste, Eva Braun, nekter å innse det og tviholder på drømmen om det gode liv mens russernes artilleri drønner rundt dem. 
Hun spilles elegant av Juliane Köhler. 

Hele filmen er full av glimrende skuespillere som løfter Der Untergang opp på et nivå der det ikke finnes mange andre i denne sjangeren. 

Ingen dødpunkter 

Jeg har skrytt mye av skuespillerne nå. 
Men regissør Oliver Hirschbiegel må for all del ikke glemmes. 
Hans forrige film var den spennende og klaustrofobiske Das Experiment. 

Men hans siste film bærer bud om at vi har fått en ny europeisk toppregissør. 
Han holder vår fulle konsentrasjon gjennom to og en halv time, der det ikke finnes dødpunkter. 

Vi kjenner utfallet, likevel er det fryktelig spennende å se levendegjøringen av historiske fakta vi bare har lest om. 

Tangerer Das Boot 

Med dette har Hirschbiegel tangert landsmann Wolfgang Petersens gjennombrudd med Das Boot, en annen av verdens beste krigsfilmer. 

Det tar nok ikke lang tid før Hirschbiegel er lokket til Hollywood, akkurat som Petersen, hvor han sikkert kan lage filmer i fleng, men ingen så god som denne. 
