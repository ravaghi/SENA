Shrek den tredje
Enda et morsomt eventyr for både store og s 

”Shrek den tredje” byr på mer familieunderholdning av godt merke! 
Jeg hørte den ble lunkent mottatt i USA, og var derfor skeptisk selv. 
Men dette er enda et morsomt eventyr for både store og små. 

Data-animasjonen imponerer kanskje ikke like mye som sist, og Shrek og Esel er nesten bifigurer i historien, men det er flere interessante personligheter i dette universet som sørger for fart og spenning! 

Forsmådde eventyrfigurer 

Kongen i Langt, langt borte dør og Shrek og Fiona er tronarvinger. 
Dette passer dem dårlig, men det finnes en tronarving til, og Shrek drar ut på leting. 

Samtidig gjør Prince Charming comeback etter ydmykelsen i forrige film. 
Han får med seg andre forsmådde figurer fra eventyrverden for å ta tronen med makt. 

Nye helter 

Ironiseringen over eventyrverden er ikke så fersk og frisk lenger, men er fremdeles underholdning god nok. 
Denne gangen kan vi blant annet more oss over pepperkakemannen, Askepotts stygge søster, Pinocchio og Rødhettes ulv. 

Shrek og esel er overraskende lite med. 
De er fremdeles MED, men handlingen drives like mye fremover av andre figurer, som Fiona og hennes venninner og ikke minst den nye tronarvingen, som Shrek leter etter. 

Han er den beste personligheten i filmen, godt animert og dyktig stemmelagt av Aksel Hennie i den norske versjonen og Justin Timberlake i den originale. 

Lite tyngde 

Data-animeringen er flott, men ikke fantastisk. 
Pixars kommende film, ”Rottatouille”, har hevet lista langt over ”Shrek”. 

Og så er det en ting som irriterer meg litt, nemlig at ingen av figurene ser ut til å ha særlig tyngde. 
De fyker rundt som bladløv. 
Ikke engang Shrek selv kan veie mer enn 10 kilo. 

Det er mulig dette er et bevisst valg. 
Realisme er jo ikke akkurat førsteprioritet i slike filmer. 
Men jeg lurer på om ikke animasjonen kunne vært bedre på dette området. 

Ny suksess 

”Shrek den tredje” blir nok en ny suksess. 
Kvaliteten er fremdeles god nok. 
Og eventyrverden burde være såpass stor at det skulle gå an å finne på nye eventyr for Shrek og Esel, men neste gang ønsker jeg mer fokus på våre to helter, samt bedre animasjon! 
