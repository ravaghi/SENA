Ny fantastisk bok fra Peter May
Peter Mays «Svarthuset» fikk mange sekserterninger, blant annet en fra meg. 
Oppfølgeren fortsetter i samme gode stil. 

Peter May: 
Lewismannen. 
Krim. 
Oversatt av Ragnhild Aasland Sekne. 311 sider. 
Goliat forlag. 

I forrige bok reiste etterforsker Fin Macleod tilbake til øya han kom fra, den stormherjede Isle of Lewis i ytre Hebridene. 
Der møtte han gjenferd i form av gamlekjæresten Marsaili og fortidens grusomheter. 

Nå har Fin sluttet i politiet, skilt seg og returnert til øya. 
Her begynner han å bygge opp igjen ruinene av barndomshjemmet. 
Han ønsker også å reparere forholdet til gamlekjæresten og sønnen de har sammen. 

Men så finner noen torvkuttere et lik i myra: 
Det er en ung mann, med Elvis-tatovering på armen. 
Under bildet av Elvis står det «Heartbreak hotel», noe som viser at gutten ble drept etter 1956. 
Jeg likte spesielt godt den detaljen. 

Faren til Marsaili, Tormod Macdonald, er på vei inn i demensens mørke - hva er forbindelsen mellom ham og liket i torvmyra? 
De to har nesten lik DNA. 

Store deler av boka er sett fra Tormod Macdonalds synsvinkel. 
Det er et smått genialt grep. 
Tormod vaser rundt i demensens tåkehav. 
Samtidig er han et nøkkelvitne i drapssaken, uten at han kan gjøre rede for seg. 

Fin går inn i etterforskningen og avdekker hemmeligheter, som kan føre til grufulle konsekvenser for både Tormod og Marsaili. 

Forfatteren fører et herlig lagnadstungt språk: 
«På den svarte himmelen over dem var månen snart full og lyste over vannet og sanden, et lys som kastet skygger og skjulte sannheter i de halvt opplyste ansiktene deres». 

Alt blir fortalt på en veldig levende og fin måte. 
Språket flyter som en bred og tung elv over boksidene. 

Eneste skår i gleden denne gangen er at vi som lesere får vite mye mer enn detektiven, fordi vi får adgang til Tormods forvirrede sinn. 
Det demper spenningen noe. 
Men ellers er boken en fest. 

«Lewismannen» er andre bok i trilogien om etterforsker Fin Macleod. 
Tredje og siste krim kommer til våren. 
Det er bare å niglede seg. 

MER KRIM: 
