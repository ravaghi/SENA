Vakker korsang - slapt arrangement
Profesjonell korsang er vi ikke bortskjemt med. 
Kilden Vokalensemble gjør en forskjell. 

Kilden Vokalensemble avsluttet en tredagers juleturné fredag kveld. 
60-70 tilhørere fikk servert utsøkt korsang i et både omfangsrikt og variert program. 
Koret klinger profesjonelt, som det jo skal når sangerne er profesjonelle. 
Og det klinger litt akademisk, det vil si disiplinert og kultivert, med sterk vekt på klarhet og renhet, og ikke minst på presisjon som det er stort sett hele veien, bortsett fra i enkelte ansatser. 

Formfullendt 

Vekten legges mer på det formfullendte enn på det emosjonelle. 
Et stort verk som Bachs motett Jesu, meine Freude (25 min.) kan derfor i lengden virke tørt, særlig når man som tilhører ikke har tilgang til tekst. 
Det var øyeblikk av stor skjønnhet her, og jeg vil peke på tersetten med tre mannsstemmer som et minneverdig øyeblikk. 
Savnet av det emosjonelle har nok også noe med at det er 16 sangere på podiet, ikke et svært kor. 
Balansen i koret er stort sett god, men en større fylde i bassen er ønskelig. 

Programmet var svært variert, og i noen av verkene var det tonefølge av både Fred Glesnes på saksofon og James Duddle på orgelpositiv, samt dirigent Ragnar Rasmussen på klaver. 
En forfriskende avveksling, og pause for koret, var Rasmussen/Glesnes framføring av Tormés jule-standard Christmas Song (Chestnuts Roasting on an Open Fire) fra 1945. 

Slapp regi 

Kilden burde spandert en regissør på denne produksjonen. 
Kirken var fullt opplyst. 
Lyset burde vært dempet. 
Det var forvirrende for publikum å vite om og når man skulle klappe. 
Det går det an å styre. 
En konferansier ville ha myket opp den litt stive stemningen, alternativt burde selve programmet hatt atskillig flere opplysninger om verkene. 

Komponistene er oppgitt med en forbokstav og fullt etternavn, tekstforfattere er helt glemt. 
Og – vi burde hatt tekstene til både Bach-motettene og de engelske verkene. 
T. Beck står som arrangør av Deilig er jorden. 
Thomas Beck (1899-1963) er en av de store i norsk kor-historie og hans arrangement er sannelig verd mer enn en T. 
Og hvem som hadde arrangert den samme for orgel, ypperlig spilt av James Duddle og Fred Glesnes helt til slutt, skulle jeg gjerne visst. 
Som produksjon var dette en smule slapt. 
