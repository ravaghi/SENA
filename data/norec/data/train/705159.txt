En litt for hjelpsom okkupant
Andre verdenskrig fra en tysk majors ståsted. 

Kjersti Ericsson: 
Den hjelpsomme okkupanten. 
Roman. 
Oktober forlag. 
328 sider 

En av årets første utgivelser er en roman om andre verdenskrig, et tilsynelatende uuttømmelig tema i litteraturen, men denne gangen ser vi invasjonen av Norge fra tyskernes side. 

Kjersti Ericssons forfatterskap strekker seg over fire tiår og inneholder dikt, sakprosa og mange romaner. 
Flere av disse har handlet om nettopp andre verdenskrig. 
I hennes nyeste roman ”Den hjelpsomme okkupanten”, skriver Ericsson fram ulike sider ved det å være en inntrenger i en fremmed by. 
Året er 1943 og den tyske majoren Welser blir stasjonert i Kreklingvåg for å bygge opp en del av et forsvarsverk der. 
Gjennom denne fremmedes øyne blir Norge og nordmennene skildret. 

Samtidig som Tyskland går mot tap, faller Welsers tilværelse sammen. 
Gjennom sitt liv i Tysklands tjeneste har han gått glipp av store deler av konas og sønnens liv. 
I Kreklingvåg får han nye relasjoner, og særlig én blir problematisk for ham: han blir tiltrukket av en ung gutt. 
Det voldsomme begjæret blir vanskelig å håndtere for en mann på randen. 
Samtidig som Tyskland taper terreng ulmer det under overflaten hos Welser, og denne spenningen skaper et driv i romanen. 
Welser er en kompleks karakter, og hans utvikling er det mest spennende ved denne boka. 

Men selv om det er interessant å se invasjonen fra dette perspektivet, står tonen og språket i romanen tidvis litt i veien for leseropplevelsen. 
Fortellerstemmen mangler tillit til leseren og skal prøve å lære opp leseren i hvordan hverdagen med rasjoneringskort, invasjon og konsekvensene av ulovlige forhold mellom tyske soldater og norske kvinner. 
Fortellerstemmen blir overforklarende, og dette skaper en distanse som gjør det vanskeligere å leve seg helt inn i romanen. 

Det er interessant å få et bilde av okkupasjonen av Norge fra et tysk perspektiv, men Kjersti Ericssons ”Den hjelpsomme okkupanten” kaster likevel ikke nytt lys over tema, og den etterlater denne leseren spørrende over hva Ericsson egentlig vil med sin roman. 
