«Kapernaum»:Brutalt fra Beirut 

Fra Libanon kommer en av årets sterkeste filmer, om en 12 år gammel gutt som saksøker foreldrene for å ha satt ham til verden. 

Zain (Zain Al Rafeea) bor med familien sin i Beirut. 
Han vet ikke hvor gammel han er, han har ingen fødselsattest, og det er som om han egentlig ikke eksisterer. 

Han jobber beinhardt fra morgen til kveld, går ikke på skole, er svært underernært og ser mye yngre ut enn det han er. 
Foreldrene har satt så mange barn til verden at det er vanskelig å telle dem, og flere av de eldste barna sitter i fengsel. 
Uten å røpe for mye eskalerer Zains vanskelige situasjon, og det leder til slutt til at han også blir sendt i fengsel. 
Han nekter imidlertid å la det knekke seg og vil at foreldrene også skal stå til ansvar, så han saksøker dem. 

Regissør Nadine Labaki («Karamell») er en prisbelønt filmskaper fra Libanon, og nok en gang imponerer hun med sin formidlingsevne. 
Hun får frem mange ulike nyanser fra det harde livet mange lever i Beirut, og både historien og personene oppleves troverdig og ekte. 
Zain kryper rett inn i hjertet og blir der, sammen med de andre barna i filmen. 
Det er en rørende og viktig film alle burde se, og en fin film å se sammen med tenåringene i huset. 

Premiere 25. desember 

Av Cathrine Sordal 
