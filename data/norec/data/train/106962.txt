Bil-buffet
Her er bilspillet for deg som synes det blir kjedelig med bare én form for kappkjøring. 

«TOCA Race Driver 3» kaster nemlig alt du kan forestille deg av bilracing i ansiktet ditt fra første trykk på gasspedalen. 

GT-racing, monstertrucks, lastebiler, go-karts, rallybiler, sanddyne-buggies, muskelbiler, japanske riskokere - you name it, dette spillet har det. 

Og ikke nok med det: 
Du kan dypdykke i finjustering av bilenes kjøreegenskaper, du kan selv velge graden av simulasjon, du har et hav av baner fra virkeligheten å prøve deg på og du får til og med lisensierte biler. 

En tørrvittig skotsk manager som geleider deg gjennom bilkaoset, følger dessuten med på kjøpet. 
Han tilfører spillet en sjarm og varme som mangler i for eksempel «Gran Turismo»-serien. 

Bil- og veifølelsen er i tillegg upåklagelige. 
Her har denne serien alltid vært forbløffende god med tanke på spennvidden, og det gjelder definitivt «TOCA Race Driver 3» også. 

For meg, helt personlig, blir det derimot for mye av det gode. 
Det er rett og slett alt for mye å ta tak i, jeg foretrekker bilspill hvor man får muligheten til å spesialisere seg. 

Men det er meg, og jeg vet mange er uenige. 
For når det gjelder bredde og valgmuligheter - uten at det går ut over kvaliteten på hver enkelt form for racing - er det simpelthen ingen andre bilspill som kommer i nærheten. 
