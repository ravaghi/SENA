For mye stallfyll fra Band Of Horses
Indiebandet er langt fra toppnivået. 

ALBUM: 
Det har blitt åpenbart at Ben Bridwell og hans Band of Horses spilte ut sin beste hester på brakdebuten «Everything all the Time» fra 2006. 

Siden den gang har andelen stallfyll økt proporsjonalt med hver utgivelse. 
To år etter det middelmådige tredjealbumet «Infinite Arms» saler gjengen opp igjen, for første gang uten produsenten Phil Ek. 
Han er erstattet av den 70-år gamle britiske veteranen Glyn Johns. 

Men det betyr ikke at de countryinspirerte indierockerne har byttet beitemark, de tråkker nemlig fortsatt hovedsaklig rundt på ranchen til The Byrds og selvfølgelig Crosby, Stills, Nash & Young. 

Denne gangen fungerer det dog best når de en sjelden gang skrur opp tempoet, som på «Feud». 
«Mirage Rock» er ingen dårlig plate, og det låter fint, men blir litt for kjedelig, og er dessverre noen rideturer mot solnedgangen unna bandets toppnivå. 
