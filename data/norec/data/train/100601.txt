Sorg og selvtekt
Spennende og velspilt - og meget problematisk - om selvtekt. 

HANDLER OM: 
Jodie Foster er radiojournalist, lykkelig forelsket i sin engelske lege og meget fornøyd med sitt storbyliv i New York. 
Men en dag rammer katastrofen, hardt og brutalt: 
Hun og kjæresten utsettes for såkalt vilkårlig vold. 
Han dør, hun overlever. 
Hun blir et helt annet menneske enn det hun husker; hun kan endog drepe. 
DOM: 
I det ytre er ikke denne filmen stort annerledes enn «alle selvtektsfilmers mor», «Death Wish»-filmene med Charles Bronson. 
Det handler om mennesker som under påvirkning av ytre omstendigheter - og i ly av lovens og politiets klare begrensinger, dreper for «rettferdighetens» skyld. 
I prinsippet ganske så avskyelig. 
Men så er det dette, da, at Jodie Foster fremstiller den desperate kvinnen. 
Og det gjør hun med mye og god innlevelse. 
Terrence Howard spiller politimannen med all den intuitive følsomhet Denzel Washington var i stand til for ti år siden. 
Og regissøren Neil Jordan (som tross alt har laget «The Crying Game»!), som stadig er i stand til å lage vettuge dimensjoner av sann menneskelighet i et umenneskelig matriale. 
Resultatet blir en film om et ufyselig emne, med noen lagt mer enn ufyselige linjer - kanskje særlig tatt i betraktning av hvordan dagens offisielle USA har overført selvtektsmotivet og voldsanvendelse som egen utenrikspolitikk. 
Det smitter, kanskje, innover. 
