Et nytt stjerneskudd er født
Overbeviste til de grader. 

Hun kom, hun sang og hun vant. 
Blant de tusenvis av konserter jeg har anmeldt i årenes løp har jeg aldri vært borti en mer overbevisende debut. 

16 år gamle Halie, alias Hannah Emilie Grung fra Bergen, kan allerede bestille flybilletter til neste års Bylarm og sette av tid til jobb på Bergenfest. 
For det hun viste i en fullsatt sal i Teglverket på Kvarteret ga bud om at her har Bergen nok en artist som det kommer til å gå gjetord om. 

Hun skriver låter som setter seg kontant i øret. 
Foreløpig har hun bare sluppet én sang på Spotify, «Echo», men det er til gjengjeld av det slaget som du ikke får ut av hodet. 
Hun har tydeligvis flere på lur. 

Og for en stemme. 
Klokkeklar med særpreg og stort spekter. 
Et glimrende band i ryggen og perfekt lyd sørget for at det hele fungerte fra første tone. 
Merkelig nok virket hun heller ikke det minste nervøs, og man skulle ikke tro at dette var første gang hun sto på en scene med fullt band. 

At hun allerede har kontrakt med Made, og samarbeider med de samme folkene som står bak Aurora og Sigrid, er heller ikke noe dårlig utgangspunkt. 

Foreløpig har hun et par år igjen på videregående før hun kan ofre seg helt for karrieren, men fremtiden ser ut til å være lys. 
