Evig nedoverbakke for Sonic
Ny kontroller, samme spill. 
Sonic Sliter med å fornye seg. 

Stakkars Sonic. 
Sega har virkelig latt den gamle Megadrive-favoritten få jobbe for føda, han er ute på hver eneste spillplattform som eksisterer (til og med på N-Gage), men spillene blir omtrent bare dårligere og dårligere. 

«Sonic and the Secret Rings» som er spesialutviklet for Nintendo Wii, kunne vært unntaket. 
Med bevegelseskontrollen til Wii, har Sega satset på å lage et lynraskt racingspill der Sonic spurter, hopper, og bekjemper fiender gjennom flere forskjellige brett. 

Du holder Wii-kontrolleren som et sykkelstyre, og hopper ved å trykke på en knapp, angriper fiender ved å slå kontrolleren fremover, og svinger rattet for å styre Sonic. 
Innlevelsen blir dermed større enn i andre Sonic-spill. 

Men til tross for at Sonic får stadig nye krefter som gjør styringa mer og mer variert og presis, går det allikevel ofte litt for fort i svingene til at du som spiller rekker å reagere med Wii-kontrolleren. 
Og da blir spillet mer frustrerende enn morsomt. 

Historien er like uviktig som i alle Sonic-spill, nå er Sonic fanget i en bok om 1001-natt, og ørkentemaer og arabisk musikk preger dermed de første områdene. 
Ellers er brett og nivåer og bosskamper bygd opp som i alle andre Sonic-spill, man løper i superfart fremover, hopper på fiender og mellom forskjellige plattformer. 

«Sonic and the Secret Rings» er et ganske gjennomsnittlig masseprodusert spill fra Sega, men tilpasset Wii sin unike håndkontroller. 
Tidvis morsomt og underholdende, men like ofte frustrerende og uinspirerende. 
