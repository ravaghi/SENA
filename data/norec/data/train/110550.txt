Brut Boogaloo «Dirty Living»
ROCK (Midnight Monkey/Tuba) 

Et strålende stykke norsk frihetsrock. 

Denne gjengen imponerte stort med «When The Dog Takes Over» for to år siden, og viser her at dette ikke var noe blaff. 

Dette er klassisk, bredbeint rock med retrosleng i buksene og solskinn i håret nok en gang. 
Cato «Salsa» Thomassen (Madrugada) beriker produktet med et vell av grom tangentlyd, noe som i en låt som «Messed Up A Good Thing» gir uttrykket en kledelig touch av Deep Purple når han går bananas over tangentbrettet à la Jon Lord. 
Det progressive elementet er også utbygd i forhold til forrige gang, men dette forsterker heldigvis dynamikken mer enn det forstyrrer fremdriften. 

Sammen med en varm produksjon, Henning Solvangs raust inkluderende stemme og masse fine vokalharmonier gjør dette «Dirty Living» til en plate som gjør at du lengter etter mildværet igjen. 

ANBEFALTE KJØP: 
«Strike II», «Messed Up A Good Thing», «Monkey Heart Blues» og «Destined By The Tracks». 
