Svart horisont
Hvis du skulle være ute etter noe mørkt og mektig å fordrive vintersolen med, er Horizon Ablaze fra Kristiansand ditt kanskje beste alternativ akkurat nå. 

METAL 

Horizon Ablaze 

"The Weight of a Thousand Suns" 

(Leviathan/Diger) 

Man blir kastet rett ut i malstrømmen: rullende blast beats langt fremme i lydbildet, kvernende gitarer – det høres ut til å være omtrent hundre av dem – plutselige temposkifter, et blodskutt brøl av en stemme, en atmosfære av altoppslukende, knugende, villet mørke. 
Ingen skal beskylde Horizon Ablaze for å ha mildnet på sitt album nummer tre. 

Rent sjangermessig kombinerer den kristiansandsbaserte trioen, som består av vokalist André Kvebek, gitarist Stian Ruethemann og trommeslager Kevin Kvåle, black metalens infernalske intensitet med death metalens fokus på teknisk presisjon. 
Noen fete thrash metal-riff fungerer som energiutløsere, mer melodiske partier tilfører litt hardt tiltrengt oksygen. 

Høydepunktene – brutale "Sleep Is the Brother of Death", desperate "Ghost of a Previous Nightmare" og majestetiske "Insidious" – er jevnt spredt ut over de 44 minuttene som til sammen utgjør "The Weight of a Thousand Suns". 
Ikke alt der i mellom oppleves like engasjerende. 
Men her er det den rensende helheten som teller. 

Det er internasjonal klasse over dette. 
