Nytt album:Jan Eggum spiller på det han kan best 

Visesangeren har fortsatt stålkontroll. 

Sist Jan Eggum spilte inn et album, for tre år siden, stakk han av til Rio de Janeiro. 
Møtet med brasilianske musikere gjorde ham godt. 

Denne gangen har han dratt til hjembyen. 
De nye sangene beveger seg i et velkjent Eggum-landskap der så vel kjærligheten og Bergen besynges nært og kjærlig. 
Han har også gitt plass til noen samfunnskritiske betraktninger. 

Artistisk fotavtrykk 

Jan Eggum kan ikke forveksles med andre. 
Til det er hans artistiske fotavtrykk for sementert i vår bevissthet. 
Tre begreper er for alltid knyttet til bergenstrubaduren: hans underfundighet, selvironi og melankoli. 
Det er også dette som har gjort ham til folkeeie. 

Han er imidlertid så mye mer, og selv om enhver ny plate har litt av det forannevnte, er det hans velutviklede meloditeft som sterkest preger hans store sangkatalog. 
Alt, akkurat nå er en plate som handler mer om godt håndverk enn om nye klassikere fra hans hånd. 
Det kan vel heller ikke forventes. 

Her er allikevel mye å glede seg over, ikke minst det klare, proffe og allsidige lydbildet. 
Å spille inn platen i Bergen var utvilsomt et godt valg. 
Strykere, kor og blåsere utfyller et på alle måter strålende band. 
Produsent Yngve Sætre er helt på bølgelengde med Jan Eggums viseunivers i skjæringspunktet mellom det ømme og det tøffe. 

Mer enn nok 

Mannen i Eggums verden er ikke alltid den ideelle – svikefull, egoistisk, stakkarslig og selvhøytidelig som han ofte portretteres. 
Allikevel besitter han ofte et forsonende trekk. 

Dette albumet åpner forrykende med «Feil moral», der et fortreffelig arrangement hever tekst og melodi. 
Her sier Eggum noe om selvinnsikten: 

«Han stemmer grønt og lever blått/og syns han e radikal/og han e stolt av det». 

Som så ofte med nye sanger tar det litt tid før de setter seg, men «Kjærlighet som kommer», «Gå vekk fra han» og «Eg vil se Gud» er mer enn nok. 
Igjen er det arrangementene som gjør susen. 
Det er driv og groove, men også forundring og ømhet i passe porsjoner. 
Eggum klarer fortsatt å fylle viseformatet med trøkk og oppfinnsomhet. 

Paradoksenes talsmann 

Jan Eggums sanger er som regel direkte, lette å forstå og sett fra betrakterens perspektiv. 
Men han kan også være personlig og nær. 
Han fabulerer over livet, mannen og kjærlighetens paradokser, men samtidig legger han alltid inn et samfunnskritisk spark. 

Eggum er en stemningslegger, en skjult rocker og fortsatt en av våre fineste visesangere. 
Selv etter alle artistårene, sangene og platene kan man trygt si at dette albumet er mer enn nok, atter en gang. 
