Rabbit-Proof Fence
Sterk, vakker og poetisk film om hjerteløse handlinger gjort i beste mening. 

Rabbit-Proof Fence heter filmen som er blitt kalt Australias viktigste noensinne. 

Den avslører nemlig en sjokkerende side ved kontinentets historie som i mange år har vært fortiet og glemt. 

Det handler selvsagt om behandlingen av aboriginerne, Australias urbefolkning. 

Føres fra sine hjem 

Helt frem til 1970 ble aboriginerbarn av halvkaste tatt fra sine mødre for å australifiseres. 
Det skjer med Molly, Daisy og Gracie i denne filmen. 

Året er 1931 og de føres fra sitt hjemsted Jigalong til barneleiren Moore, 190 mil unna. 
De rømmer og er fast bestemt på å gå hele veien hjem til mødrene sine. 

Men de har en sporfinner og flere politimenn etter seg og en lang og farlig vei foran seg. 

Regissør Philip Noyce har laget en sterk, vakker og poetisk film om hjerteløse handlinger gjort i beste mening. 

Kenneth Branagh spiller Mr. Neville, mannen som bestemmer over aboriginerne i vest-Australia. 

Han virker hensynsløs, men handler utifra en overbevisning om at aboriginerne ikke vet sitt eget beste og trenger tvangshjelp for å ikke havne helt i bakleksa i det moderne samfunn. 

Vi nordmenn skal ikke rope ”fy” så veldig høyt over et slikt syn. 
Samene har til en viss grad vært igjennom det samme her. 

Nødt til å berøre deg 

Filmens eneste svakhet er nesten ikke til å unngå. 
De tre små aboriginerjentene i hovedrollene er ikke Hollywood-broilere og spiller ikke med samme naturlighet som mer erfarne skuespillerbarn. 

Philip Noyce har tatt konsekvensen av det og fortalt historien mer gjennom sterke bilder enn dialog. 

Fotograf Christopher Doyle ligger an til heder og ære for hva han har prestert her, mens Peter Gabriel har laget besnærende musikk som jeg synes passer filmens episke størrelse. 

Molly, Daisy og Gracies strabasiøse vei hjem er nødt til å berøre deg. 
De tre små jentene står overfor utfordringer som ligger så fjernt fra hva vi kan forstå. 

De har myndighetene mot seg i en blodig urettferdig virkelighet som gjør deg sint og engasjert. 
Spesielt sterk er historien fordi den er sann. 

Nettopp derfor er også de siste bildene du ser i Rabbit-Proof Fence de beste. 
