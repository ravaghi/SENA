Dag S02
Kanskje Norges mest unike serie? 

Figuren Dag i TV-serien 
Dag minner meg til tider om figuren Karl i Mot i brøstet fordi han kan komme med episke 'faaaen' og 'hæælvette' og uhemmet kjefte ut klientene sine. 

Skuespillerne bak, Atle Antonsen og Nils Vogt, er begge humorsuksesser i hver sine miljøer, men det er altså snakk om to helt forskjellige miljøer. 

- Herregud, for en figurserie dette er. 

Sammenligningen mellom Dag og Mot i brøstet er selvfølgelig ufortjent, men moro, siden de er to umake par. 
Norske humorsuksesser på TV er det få av, og dermed fort gjort å sammenligne. 
Men sammenligningen grunnstøter når det dykkes dypere ned i materien. 

Dag er nemlig mye moro på overflaten og et kullsort alvor under. 

Kulest på bunn 

Sesong én var for en introduksjon til persongalleriet å regne (en underholdende sådan) - i sesong to skal terapeut Dag Refsnes gås etter i sømmene og utsettes for hard bruk. 
Sesong to er en påkjenning for Dag, og en kneik han må komme seg over. 

Dag er en vanskelig figur å heie på. 

Dag er en vanskelig figur å heie på, siden han er kulest når han er helt ute og litt kjedelig når han tar seg sammen og er en bra fyr. 

Dag gnistrer ikke i sesong to, og det finnes heller ingen som gnistrer i stedet for ham. 
Det nærmeste jeg kommer blant hovedrollene, er kompisen Benedict (Anders Baasmo Christiansen). 
Benedict roter det verre og verre til for seg i sesong to, og det er lett å se for seg Dag og Benedict på hver sin vektskål: 
Når den ene går i taket, går den andre rett i gulvet. 

Vanvidd i Marokko 

Tuva Novotny har, bortsett fra en helt vanvittig bra sekvens på stranden i Marokko, en rolig og søvndyssende sesong med baby på armen. 

Agnes Kittelsen er fortsatt Dags komiske perle, og alle hennes små detaljer gjør henne til den perfekte bifigur. 

En rødvinsbælmende branne 

Ny av sesongen er Rolf Lassgård som Ernst - terapeuten som skal hjelpe Dag; en rødvinsbælmende branne med tørkle på hodet og hvit fedorahatt som synger 'Dry your eyes' i hotellkorridoren for å sette ting i perspektiv. 
- Herregud, for en figurserie dette er, tenker jeg etter å ha blitt introdusert for Ernst. 
Han er en berikelse for serien som trengs for å utfordre småkongen Dag. 

Dialogen varierer fra det stive og kunstige til det flytende og naturlige, og dette gjør Dag sesong to til en noe ujevn sesong. 

Mister retningen 

Dag kan fort bli en av de mest minneverdige norske seriene fra totusentallet - velskrevet og nokså godt rollebesatt -men jeg synes sesong to inneholder så mye at den ender opp med å mangle litt retning. 

Dag S02 er ute på Blu-ray og DVD nå. 

Har du noe på hjertet angående Dag eller andre TV-serier? 
Kommentarfeltet under står til din disposisjon! 
