TEST:Sony Bravia KD-65X9005A 

Dette er rett og slett et beist av en TV. 
Heldigvis er det et svært hyggelig beist hvis du får plass, og er du plasmaentusiast er dette TV-en for deg. 

Vi testet 65-tommeren som i skrivende stund koster 48.000 kroner. 
Den kommer imidlertid også 55-tommers størrrelse, og ligger da på 33.000. 
Som på de øvrige TV-ene i denne testrunden varierer imidlertid prisene hyppig, så sjekk nøye før du eventuelt slår til. 

Design og førsteinntrykk 

Det første som slår deg med Sony X9005 er den gedigne størrelsen, for selv om det 65-tommer store panelet ikke er større enn det du får på konkurrenten fra Philips, så ruver den langt mer i stua. 

Det skyldes naturligvis de store sidemonterte høyttalerne som bygger ut minst 12 centimeter på hver side, altså 24 centimeter totalt. 

Fordelen med dette er at Sonys modell gir best TV-lyd i 4K-klassen, men hvorvidt det gjør TV-en like spiselig for din bedre halvdel er en annen sak. 

Det pianosorte designet dekker for øvrig både TV-panelet og høyttalerne, slik at det er vanskelig å se hvor panelet stopper og høyttalerne begynner. 
Akkurat det er en detalj vi liker, og dette er ikke bare en TV som er dyr. 
Den ser dyr ut også. 
Vi kommer likevel ikke utenom at den er litt bredere enn vi skulle ønsket. 

Det er også verdt å merke seg at høyttalerne ikke har noen fysisk beskyttelse, så her er det lurt å ta en alvorsprat med de minste i huset. 

TV-foten er dessverre en liten ripe i lakken, for selv om den ser ut som den er laget i metall er det ren hardplast som er brukt. 
Det er heller ikke mulig å dreie panelet fra side til side uten også å vri hele TV-en, det synes vi er merkelig på dette nivået. 

Baksiden av TV-en oppleves som litt rotete, og vi stusser over at flere av inngangene ikke er vinklet nedover eller på sidene. 
Ikke noe stort problem selvsagt, men for deg som vil ha TV-en hengende på veggen vil det si at TV-en vil bygge litt lenger ut enn nødvendig. 

Høydepunkter 

På hver side av TV-en har du altså diskant, mellomtone og bass-høyttaler, og høyttalerne er naturlig nok spesialtilpasset til å gi god lyd selv under de trange forholdene de befinner seg i. 

For til å være en TV låter dette veldig bra: 
Stemmer og dialoger høres mer korrekte ut, noe som spesielt er tydelig på dype mannestemmer. 
Ellers er det verdt å merke seg at størrelsen på TV-en er med på å gi ganske bra stereoperspektiv og tilhører du de som vurderer en stor TV og en lydplanke i stua kan dette være et svært godt valg. 
Det eneste vi savner er egentlig en dedikert subwoofer-utgang. 

Vi er likevel todelt til valget av så store og tydelige høyttalere: 

En ting er at TV-en hadde blitt mye nettere, den hadde antagelig også blitt rimeligere.Vi innbiller oss også at svært mange av de som vurderer en så stor og dyr TV allerede har et surround-anlegg i stua, og for disse vil heller ikke TV-lyden være så interessant. 

Dette er uansett smak og behag, og her kjenner du deg selv og dine behov best. 

Som vi forventer fra en TV i denne prisklassen har den alt det Sony klare å tilby av finesser og funksjoner. 
Du får blant annet med to fjernkontroller (en vanlig og en liten zapper). 
Vi nevner også at Sonys SmartTV-bit har blitt klart bedre, men siden vi i denne runden har fokusert på bildekvaliteten, henviser vi til testen av W905 og W805 for flere detaljer om dette. 

Bildekvalitet 

Ser vi bort fra LGs alternativ er også dette en ren kant-LED TV. 
Sony påstår imidlertid at de har et ess i ermet med sitt RGB-filter (Triluminos), som skal la panelet hente ut flere fargenyanser i kildemateriale som har dette på plass. 

Det høres veldig fint ut, men vi er ikke helt overbevist. 

Hovedutfordringen er at det finnes få slike filmer. 
Enkelte Blu-ray filmer (fra Sony Pictures selvsagt) er riktignok merket med «Mastered in 4k» og skal dermed gi et bildemessig løft. 
Sammenlignet med hva spesielt LG og Philips presterer, er vi imidlertid ikke helt overbevist om at dette er noen vidunderkur. 
Legg til at «Mastered in 4k»-versjonene også koster mer enn vanlige Blu-ray versjoner, så er neppe salget særlig stort. 

Det vi imidlertid legger merke til er at Sony har piffet opp standardmodusen sin. 
Rødt og blått er nemlig litt kraftigere enn vanlig, og selv om det kanskje ikke er helt riktig, er nok dette noe mange vil like. 

Skalering og detaljer 

Når det gjelder skalering er det imidlertid bare å ta av seg hatten, for Sonys bildeprosessor (4K X-Reality) gjør en svært god jobb: 

NRKs HD-sendinger blir skalert godt på skjermen, og ser du for eksempel på BBC-serien Africa er det bare å lene seg tilbake og la seg imponere. 
På en slik gedigen produksjon er nemlig det meste på plass: 
Fargene er sterke og konsise uten å flyte ut, detaljene er på plass og sortnivået oppleves som svært godt – slik at de flotte naturscenene får den dybden de fortjener. 

Noen revolusjon når det gjelder sortnivå får du likevel ikke, den er etter vår oppfatning på nivå med det du får på de vanlige LED-toppmodellene i dag. 

For Sonys vedkommende vil det altså si at sortnivået her oppleves på samme måte som på lillebror W905. 

Når NRK derimot viser gammelt SD-innhold fra arkivet er derimot ikke bildet like imponerende. 
For selv om TV-en gjør så godt den kan bør du du her ikke sitte nærmere TV-skjermen enn fem meter. 
Dette er likevel ingen overaskelse: 
Spør du oss forutsetter alle 4K-modellene at du har en TV-pakke med så mange HD-kanaler som mulig. 

Via Sonys SmartTV-funksjon prøvde vi også Netflix-appen, og der ble førsteinntrykket bekreftet: 
Er linjen din kjapp nok gjør nemlig bildeprosessoren en overbevisende jobb på Netflix-seriene av god kvalitet (vi prøvde blant annet House of Cards, Breaking Bad og Sons of Anarchy). 
På TV-serier av laber kvalitet (Ultimate Force sesong 1) er det derimot ikke like imponerende, men siden heller ikke Sony kan trylle er ikke det noen overraskelse. 

Men selv om Sony skalerer godt, er ikke bildet like skarpt som hos erkekonkurrent Philips, og det gjelder uansett hvordan du stiller den inn. 
Det har sine ulemper, men også noen fordeler: 

Vi tror nemlig at Sony har gjort dette helt bevisst, for fordelen er at bildet virker svært naturlig, og tilhører du den gruppen som sverger til plasma-teknologien er dette definitivt TV-en for deg. 

Ulempen er at Philips gir deg et bedre dybdeperspektiv fordi detaljene både i for- og bakgrunnen av bildet kommer tydeligere fram. 

Bildekvalitet 4K 

Som på de andre modellene i denne runden er bildekvaliteten i 4K helt rå: 
Den økte detaljgraden er så imponerende at dybdefølelsen blir av en helt annen verden, og du får ganske enkelt en 3D-følelse uten at du slipper å ha på deg de slitsomme 3D-brillene. 

Sonys TV har imidlertid et par punkter vi ikke liker. 

Når TV-en mottar 4K-signaler fratar nemlig Sony deg flere innstillingsmuligheter i bildemenyen. 
Den største nedturen for oss er at du ikke får kompensert for hakking i bildet ved raske bevegelser (smooth gradiation), noe som gjør at bildet på Sonyen hakker mer ved diagonale panoreringer i 4K enn både hos Philips, LG og Samsung. 
Det synes vi er en helt unødvendig begrensning. 

Selv om detaljgraden oppleves som god, konstaterer vi at Philips også her klarer å skvise ut litt mer. 

En annen nedtur var at vi ikke klarte å spille av 4K-innhold via Sonys USB-innganger. 
Minnepennen med demomateriale i 4K fra LG ble ikke gjenkjent, mens 4K-minnepennen fra Samsung kun ble avspilt som 1080p. 
Dette er selvsagt ikke kritisk, men i en tid hvor det nesten ikke finnes 4K-innhold, hadde det vært fint å kunne se 4K-klipp fra nettet uten å måtte koble PC-en til via HDMI-inngangen. 

Konklusjon 

Sonys 4K-modell er en glimrende TV, og tilhører du den gruppen som ikke har TV-en tilkoblet et dedikert surroundanlegg er det definitivt denne du skal ha. 
Lydmessig er den nemlig i en egen liga. 

Sortnivået oppleves som bra, men noen revolusjon fra lillebror W905 er det ikke. 
Fargegjengivelsen er imidlertid av ypperste klasse, og kommer du rett fra en plasmamodell blir du garantert imponert over hvor naturlig bildet virker, for plasmaentusiastene bør altså valget være lett. 

Vi liker likevel ikke at Sonyen ikke er like god på sømløse panoreringer på 4K-signaler, og skjønner ikke hvorfor Sony har deaktivert denne funksjonen i bildemenyen. 
Akkurat det er denne testens store gåte. 

Sony Bravia KD-65X9005A 
