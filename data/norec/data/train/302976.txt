13 betyr ikke ulykke for Depeche Mode
Synthpop-pionerene byr på lite nytt, men holder en fin standard på plate nummer tretten. 

ALBUM: 
Depeche Mode er seg selv lik på godt og vondt. 
Deres hiphetsfaktor kontrolleres mer eller mindre av tidsånden de befinner seg i på det aktuelle tidspunktet. 
Det er nemlig fint lite som trekker bandet ut av komfortsonen, eller får dem til å legge til side suksessformelen for den del. 

Slik sett er de aldrende synthkongen passe på plass i dagens musikkfauna, hvor band som Shout Out Louds sørger for at den kalde synthpopen får nødvendig påfyll av kulhetsfaktor. 
Da er det bare for David Gahan å olje stemmen, gre håret bakover og gjøre seg klar til å svinge hoftene på de store stadionkonsertene som venter i kjølvannet av «Delta Machine»-slippet. 

Men er det noe galt i det? 
Er ikke Depeche Mode i sin fulle rett til å rulle ut kanonene de selv har vært kyndige arkitekter bak? 

Svaret på det er selvsagt et ubetinget ja. 
Det medfører selvsagt noen slitasjeskader, men det gjør i alle fall det å være fan til en forutsigbar og betryggende affære, «Delta Machine» er nemlig i det fleste tilfeller en finfin plate på deres premisser og litt røffere i kantene enn på en stund. 

Hør bare på åpningsporet «Welcome to My World». 
Det starter med ulmende, kjølige og smått industrielle elektronikamotiv mens Gahan proklamerer «welcome to my world / step right through the door / leave your tranquilisers at home / you don't need them any more». 
Men derfra tar det ikke lang tid før låten sveller opp i et klassisk Depeche Mode-refreng med all den grandiose synth-pomp og prakten det innebærer. 
Der har du egentlig gangen i hele platen summert opp i en og samme låt. 

«Secret to the End» er Depeche Mode i det klassiske «Violator»-moduset, mens «Slow» og «Goodbye» er Depeche Mode i sitt mer bluesa hjørne. 

Med andre ord, det er litt av hvert her, samtidig som de byr på lite nytt. 
Det formoder jeg er til å leve med for den tallrike menigheten, selv om «Delta Machine» neppe gjør den mye større. 
