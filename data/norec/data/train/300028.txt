Vant kampen mot livstruende kreft
Revitalisert Behemoth tilbake med et av sine beste album noen sinne. 

ALBUM: 
Fem år har gått siden forrige Behemoth-langspiller. 
I mellomtiden har bandets frontmann og kreativ leder Nergal vært syk med livstruende kreft. 

Sykdommen er nedkjempet og bandet, og i sær hovedpersonen selv, fremstår som revitalisert og sultnere enn på lenge. 
«The Satanist» er en mørkere og mer direkte plate enn det vi er vant til fra Behemoth. 

Unike stemninger 

De mest utpreget tekniske death metal-tendensene er skrellet bort til fordel for en mer grovkornet og dynamisk produksjon. 
Bassen har fått mer plass i lydbildet og riffene har fått mer luft rundt seg. 
Arrangementene er økonomiske og smarte. 

Det er nok av detaljer der om man lytter, men det er ikke alt som trenger skrives med store bokstaver. 
Det handler om å holde fokus på de riktige tingene. 
Hver av låtene har sitt eget uttrykk og stemning, og det skal ikke sauses sammen. 

«Blow Your Trumpets Gabriel» er en seig og knugende sak som kryper sakte inn under nakkehuden på en. 
«Furor Divinus» har elementer av 90-tallets norske black metal, mens «Amen» med sitt heftige tempo er et aldri så lit musikalsk vulkanutbrudd midt i platen. 

Albumet har en gjennomgående sakral stemning, mye på grunn av messingen som ligger som et subtilt bakteppe på enkelte av låtene. 
Hør bare tittelkuttet og briljante finalen «O Father O Satan O Sun». 

Godt håndverk 

Den største overraskelsen er at bandet som i mer eller mindre grad har vært på vei inn i et mer kommersialisert felt av metal-industrien, har valgt et såpass kompromissløst uttrykk denne gangen. 

Men godt håndverk er godt håndverk, så «The Satanist» vil nok overrumple langt flere enn de som normalt ferdes innenfor den sorte sirkelen. 
