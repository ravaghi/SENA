Lekué whoopie pie bakematte
Whoopie pies er den siste bakedilla. 
Vi har testet utstyret som skal gjøre det lettere å lage de populære kakene. 

Det er kanskje ikke så rart whoopie pies har slått an. 
De små myke kakene har konsistens som muffins, og settes sammen som makroner, med fyll i midten. 
Det er relativt enkelt å lage, og det smaker godt. 

Whoopie hvafornoe? 

Kjært barn har mange navn. 
De små kakesandwichene går også under navn som black moon, gob, black-and white bob - eller BFO 
- Big Fat Oreo, som i de populære amerikanske kjeksene. 
Dette fordi den klassiske whoopie-paien består av to mørke, myke sjokoladekaker som er satt sammen med vaniljesmørkrem i midten. 
Og så kjær og populær er kakene at Pennsylvania, Main og New Hampshire slåss om å være kakenes opphavssted. 

Innholdsfortegnelse:Whoopie hvafornoe? 
Slik testet viSlik virket detKonklusjon 

Den belgiske kjøkkenutstyrsprodusenten Lekué har laget et eget bakesett, med en spesialmatte og sprøytepose i silikon som skal gjøre det lettere å lage. 
Vi har tidligere testet tilsvarende bakesett for makroner og lot oss imponere stort. 
Står whoopie pie-utstyret også til terningkast seks? 

Vi har testet. 

Slik testet vi 

Vi har testet whoopie pie-utstyret med produsentens egen oppskrift, og med oppskrifter funnet hos den amerikanske sjefshusmoren Martha Stewart, bloggdronningen Bakerella og fra Sweet Paul Magazine. 

I tillegg til å bruke utstyret - har vi laget whoopie pies helt uten noe hjelp, og sprøytet kakedeigen på vanlig bakepapir - gjennom en liten brødpose vi klippet hull i et hjørne. 

Helle Øder Valebrokk holder seg til det aller mest grunnleggende: 
Du blir ikke god kokk av å ha kjøkkenet fylt av dyrt utstyr, sier Norges beste amatørkokk. 

Slik virket det 

Selve fremgangsmåten er relativt lik som da vi testet makronmatten: 
Lag røre, sprøyt den ut på matten slik at den fyller ut den innerste sirkelen ved hjelp av den lille bobleformete sprøyteposen som følger med, og stek. 

Det å sprøyte ut røren gikk relativt greit. 
Det var noen ganger litt vanskelig å lukke sprøyteboblen helt igjen, så det ble litt sølete. 
Men med et forkle og hyppig håndvask, var ikke det noe stort problem. 
Problemet kom når kakene sto i ovnen: 
Matten krøllet seg noe, selv da vi la den på rist, og røren fordelte seg ujevnt i formen - slett ikke som da vi laget perfekte makroner. 

Varianten der vi brukte en 2-liters frysepose som vi klippet av et hjørne som sprøytepose og sprøytet ut små topper på et bakepapir så ikke like lekkert ut i utgangspunktet, men resultatet når kakene var ferdigstekt ble omtrent det samme, om ikke hakket penere. 

Når kakene var avkjølt, laget vi fyll, sprøytet ut på halvparten av kakene, og la dem sammen som en sandwich. 
Siden formen ble litt ujevn på de fleste kakene, er det lurt å lage én og én pai om gangen, slik at du lett kan finne en form som matcher. 
Da blir det ikke så mye søl når man skal spise. 

Tips: 
Er du ikke glad i klissete fingre, anbefaler vi å sette kakene i kjøleskapet en times tid før du skal spise, så stivner fyllet litt, og tyter ikke ut når du tygger. 

Se flere bilder her: 

Konklusjon 

Der vi forelsket oss helt i makronmattene fra Lekué og Clas Ohlson, som rett og slett gjorde oss til bedre bakere, gjør dessverre ikke denne det. 
Mattten krøller seg litt i ovnen, kakene bli ujevne, og om vi får røren så myk at den renner ut til kanten - så stopper det ikke der. 
Det kan selvsagt ha med oppskriften å gjøre, men vi opplevde dette problemet også når vi brukte produsentens oppskrift. 

I serien kjøkkenutstyr vi ikke har bruk for kommer denne matten høyt opp. 
Skal du investere i en bakematte i silikon, velg heller en helt slett matte, så du kan bruke den i stedet for bakepapir - eller en makronmatte. 
Vi laget noen miniwhoopie pies med makronmatten, og her virket formene mye bedre, av en eller annen grunn. 

Ujevn fasong til tross, responsen på whoopie pies (annet enn at vi fikk noen Fabulous Baker Boys referanser, og spontant tilløp til sangen Michelle Pfeiffer udødeliggjorde liggende på et flygel i filmen) var fornøyde ansikt, høye smattelyder, og tomme kakebokser på 1-2-3. 
Men smaken er like god om du lager dem på "gamlemåten", enten ved å bruke en skje - eller lage en sprøytepose av en liten plastikkpose. 
