Film:Grått og eplekjekt 
Han Solo-gjensyn 

Å få innblikk i forhistorien til legenden Han Solo er det beste med denne andre frittstående Star Wars-filmen. 
Ellers blir det bare mer av det vanlige. 

Solo: A Star Wars Story 

Sjanger: Action/Science fiction. 
Nasjonalitet: USA 2018. 
Regi: Ron Howard. 
Manus: 
Jon og Lawrence Kasdan. 
Skuespillere: 
Alden Ehrenreich, Donald Glover, Emilia Clarke, Woody Harrelson, Paul Bettany, Thandie Newton. 
Lengde: 
2 timer 14 min. 
Aldersgrense: 12 år. 

Noen år før Han Solo slutter seg til opprørerne og møter Luke Skywalker og de i «Star Wars: 
A new hope» (1977), lever han under svært kummerlige forhold på planeten Correlia. 
Hans store drøm er å bli pilot, og å rømme med kjæresten Qi’ra. 
Men i den dramatiske flukten kommer de to bort fra hverandre. 
Og det skal gå mange harde år og vonde valg før de møtes igjen. 

«Solo: A Star Wars Story» er den andre sidehistoriefilmen i Star Wars-universet, etter «Rogue One» (2016). 
En rekke sidefilmer er planlagt, og ikke bli overrasket om denne får en oppfølger. 
For mye henger i litt i luften her. 

Tyvetokt 

Kampen denne gangen står om det verdifulle stjerneskipdrivstoffet coaxium, som også er gangbar mynt over hele galaksen. 
Etter å ha tjenestegjort i Imperiets hær, slutter Han Solo seg til et lag med kjeltringer som drømmer om å bli rike ved å stjele et parti coaxium på vegne av organisasjonen Crimson Dawn. 

Det «Solo» mangler av friskheten og engasjementet fra Rogue One», tar den igjen ved å gi oss gjensyn, eller introduksjon, med legenden Han Solo, wookien Chewbacca, gambleren Lando Calrissian og stjerneskipet The Millenium Falcon. 

Høydepunktet det første, dramatiske møtet mellom Han og Chewbacca: gåsehudøyeblikk! 
Og Donald Glover (Atlanta, The Martian) som levemannen Lando Calrissian er filmens friskeste og frekkeste pust. 

For velfrisert 

Alden Ehrenreichs Han Solo, har en viss ansiktslikhet med Harrison Ford, som har gjort rollefiguren legendarisk i flere filmer. 
Denne unge Han Solo er en slags eplekjekk stjernecowboy med store planer og ambisjoner. 
Det er aldri noen tvil om at denne litt for velfriserte unge mannen er en «good guy» med både hjerne og hjerte på rett sted, til tross for at han menger seg med skurker og tar på seg mer enn tvilsomme oppdrag. 
For selv ikke i en egen Han Solo-film kommer vi så tett på denne fredløse som vi burde. 
Kjæresten Qi’ra er derimot et interessant bekjentskap. 
Selv om vi ikke blir skikkelig kjent med henne heller, er hun den som sørger for den største spenningstråden i filmen. 
For hvilken side er hun egentlig på? 

For mye resirkulering? 

Selv om Han Solo og hans medhjelpere er ute på et mulig dødelig oppdrag, er det som om det står mer på spill idette kjæresteforholdet. 
Og det er en klar svakhet med en film som er spekket med kamp- og actionscener, akkompagnert av den sedvanlige Star Wars-musikken. 
Visst er det mange fine detaljer. 
Men denne filmen makter ikke å tilføre noe nytt verken i visuelle effekter eller plott. 
De overraskende vendingene i historien er ikke mer enn det må være. 
Visuelt sett er den også gråere og tristere enn vi er vant med fra Star Wars-universet. 

Humor kunne det også vært mer av. 

Star Wars. 
Avengers. 
Hunger Games. 
Game of Thrones. 
Westworld. 
Stjeler de forskjellige fantasiuniversene litt for mye fra hverandre nå? 
Både Emilia Clarke, Paul Bettany, Woody Harrelson og Thandie Newton er jo gjengangere fra andre univers. 
Det samme er flere plotlinjer. 
Kanskje ikke så rart da, at man sitter igjen med en følelse av å ha både sett og hørt alt før. 
