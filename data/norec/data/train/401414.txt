«Adjø, Christopher Robin:» Adjø, uskyld
Fin og trist film om den emosjonelle kostnaden bak barnebokklassikeren. 

Da jeg var liten, var Ole Brumm Torbjørn Egners verk. 
Muligens så jeg på tv at Rolv Wesenlund delte ut Spellemannprisen til Egner for hans Ole Brumm-plate i 1975. 
I hvert fall hørte jeg på platen hundrevis av ganger. 

Jeg var godt oppe i årene før jeg skjønte at Ole Brumm egentlig het Winnie-the-Pooh, var skrevet av A.A. 
Milne og at det i kulissene foregikk en liten oversetterkrig når det gjaldt hvordan bjørnen skulle fremstå i norsk språkdrakt. 
Og ikke før nå skjønner jeg at bak det søte, underfundige og av Disney fullstendig ødelagte hundremetersskog-universet, ligger en familiehistorie til skrekk og advarsel for skribenter som bruker materiale andre har eierskap til. 

Kondensert og forenklet 

Adjø, Christopher Robin skildrer dette dempet og fint, men ikke helt lytefritt. 
Filmhistorien er kondensert og forenklet, men ifølge den var Milne nedkjørt etter første verdenskrig og måtte ut av storbyen for å tenke. 
Han forsøkte å skrive en antikrigstekst, men slet med å komme i gang. 
Kona holdt ikke ut og dro til London, og barnepiken reiste også bort noen dager, og etterlot Milne med sønnen Christopher Robin og dennes tøykosedyr. 
Winne-the-Pooh ble født. 

Den store tabben, forstår vi, var at Milne ga gutten i boken samme navn som sønnen. 
Boken ble nemlig hurtig en klassiker og ble oversatt og gjenopptrykket utallige ganger. 
Pengene haglet inn og gjør det sannsynligvis fortsatt, men Christopher Robin kunne resten av sitt liv aldri møte noen som ikke forbandt ham med boken. 
Han ble en sosial outsider i det nådeløse engelske kostskolesystemet, og følte at han var blitt tatt som gissel, at farens lek med ham hadde vært research, og han ville aldri ha noe med Winne-the-Pooh-formuen å gjøre. 

Romantisk-nostalgisk 

Filmen er litt for glad i å flashe tilbake til krigen for å fortelle oss hvor granatsjokket Milne er, men er ellers romantisk-nostalgisk på den rette måten. 
Domnahll Gleeson gjør en god jobb som Milne, unge Will Tilston er perfekt som den unge Christopher Robin og Kelly Macdonald overbeviser som skotsk barnepike. 
Jeg klarer likevel ikke å la være å ønske at den voksne Christopher Robin burde ha blitt brukt mer. 
Hans historie er den såreste. 

For øvrig er denne tidens England som alltid fascinerende. 
Det å lese om Milne og skjønne at han spilte på Peter Pan-forfatter J. M. Barrys cricketlag, kalt Allahakbarries, med storheter som Kipling, H.G. Wells, Arthur Conan Doyle og P.G. Woodhouse, er en rikdom. 
På den måten blir filmen en nødvendig brikke i det puslespillet man trenger å legge for å skjønne verden. 
