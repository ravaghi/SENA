Fantastic Four:Rise of the Silver Surfer 

Jeg har ikke sett den første ”Fantastic Four”-filmen fra 2004, men har skjønt at den har et dårlig rykte. 
Derfor er ”Fantastic Four: 
Rise of the Silver Surfer” en positiv overraskelse. 

Dette er nemlig en ganske morsom superheltfilm med fantastiske effekter! 
Jeg koste meg med en tøysehistorie som gir rom for spektakulær action og en dæsj romantikk. 

Dette var faktisk bedre enn traileren hadde lovet! 

Akkurat passe søkt 

De fantastiske fire er elastiske Reed, usynlige Sue, fakkelmannen Johnny og steinmannen Ben. 
Reed og Sue forsøker å gifte seg, men blir forstyrret av en sølvfarget skikkelse på surfbrett. 

Han er fortroppen til en ødeleggende kraft som truer med å sluke jorden, og det blir opp til Fantastic Four å hindre det. 
Historien er akkurat passe søkt til en film basert på en Marvel-tegneserie! 

Ikke bare effekter 

”Fantastic Four” har flotte effekter, skapt av WETA på New Zealand, firmaet som blant annet sto bak effektene i Ringenes Herre-filmene. 
Noen av dem fikk meg til å glise og tenke ”wow” inni meg. 

Men filmen er ikke bare et effektshow. 
Den er slett ikke dyp, men dynamikken mellom de fire er viktig. 
Det foregår ting som faktisk rører. 
Jeg skal ikke trekke det for langt, men synes at de mellommenneskelige relasjonene i filmen gjør at vi føler de har mer på spill. 

Tynn romanse 

Flinke skuespillere skader heller ingen superheltfilm. 
Både Ioan Gruffud, Jessica Alba, Chris Evans og Michael Chiklis har nok hatt bedre roller, men har flere gode scener sammen. 

Spesielt kjeklingen mellom Johnny Storm og Ben Grimm er fornøyelig, mens romansen mellom Reed Richards og Sue Storm virker tynn. 
Ioan Gruffud er litt for stright og kjedelig som Reed, mens Jessica Alba utrolig nok er mindre pen som Sue enn hun faktisk er. 
Hun tar seg ikke godt ut med bleiket hår og blir litt plastikkfigur som følge av det. 

Underholder godt 

”Fantastic Four” nummer 2 har det kanskje litt for travelt mellom actionsekvensene og det er mer enn nok av logiske brister å klage på om du gidder. 
Men det gjør du selvsagt ikke, fordi dette er en superheltfilm som ikke akkurat streber etter logisk perfeksjon. 

”Rise of the Silver Surfer” underholder godt, og da er jeg godt fornøyd! 
