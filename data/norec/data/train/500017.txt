En skrullete hasjkomedie
Litt vittig, ganske dum 

Komedier som denne møtes best med absolutt ingen forventninger innabords. 
«We're the Millers» er kokt i hop av fem manusforfattere, og det merkes. 
Filmen er klein, men den er klein på en avvæpnende, nesten godslig måte. 
Det handler ikke om sjarm, til det er vitsene stort sett for billige. 
Det handler mer om at de involverte åpenbart er seg bevisst at dette kommer til å bli ganske slaskete greier, og bestemmer seg for å gi jernet, uansett. 

Skjønt, når det kommer til sjarm, stiller Jason Sudekis med noen gode gram av sorten. 
De kommer også godt med i dette opplegget. 

Sudekis spiller David Clark, en etter hvert godt voksen selger innen geskjeften hasj og marihuana. 
Ting går skeis. 
Brått skylder han leverandøren Brad (Ed Helms) en anselig mengde grunker. 
Brad gir David et tilbud han ikke kan avslå. 
Så der sitter han da, i en diger bobil på vei fra Mexico med et aldri så lite (pluss pluss) parti hasj i bagasjen. 
Dekkhistorien synes vanntett. 
Nyklipte David er blitt helamerikansk familiefar. 
Strippersken i naboleiligheten (Jennifer Aniston) agerer konen hans. 
En hjemløs rømling (Emma Roberts) og en forsømt og klumsete nabogutt (Will Poulter) spiller rollene som tenåringsbarn. 

Sistnevnte er filmens andre store fortrinn. 
Britiske 
Poulter huskes fra den sjarmerende «Son of Rambow» fra 2007. 
Igjen viser han en nesten oppsiktsvekkende tilstedeværelse, kombinert med komisk timing. 
Men det er også en dybde, og en sår undertone i skikkelsen hans, som filmskaperne ikke greier å integrere i handlingen. 
Slik de heller ikke tar vare på potensialet i den underliggende historien om tilhørighet og omsorg. 
Dermed ender filmen som en mellomting mellom skrullete situasjonskomedie og trashy landeveisfilm. 
Innenfor de rammene byr den på litt humring, noen strålende øyeblikk og mange pinligheter. 
