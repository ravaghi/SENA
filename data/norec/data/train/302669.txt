En av våre beste menn
Kenneth Ishak imponerer igjen. 

||| 
ALBUM: 
Det var mye snakk om Kenneth Ishak en stund. 

Fortid i det ganske unorske indiekraftpopbandet Beezewax og sterke solotilløp etterpå, avtale med Warner og greier. 

Litt mindre snakk etter hvert, Beezewax-comeback litt sånn i det stille, enda mindre snakk om solokarrieren. 

Annet enn fra oss som i Ishak har funnet en av våre mest særegne låtskrivere og stemmer. 

Slik renner tidens elv der ute i marginene av popmusikken. 

Kenneth Ishak kortvarige bransjemomentum ligger altså år tilbake, men det hindrer ikke «Kenneth Ishak & The Freedom Machines» fra å være hans kanskje mest låtsterke og stilmessig mest helstøpte plate. 

En behagelig selvsikkerhet, en grom, stolt svai og en slentrende, fri groove svøper sangene (Motorpsycho-Bent Sæthers småskitne basstone er umiddelbart gjenkjennelig). 

Fra gitargnurende indierockere via den nydelige Paul Simon-aktige singelen «You Lived In A World Of Your Own» og sveipende, vemodige midtempokrypere til de hviskende, undereksponerte balladene Ishak har spesialisert seg på. 

Disse sangene kunne, og burde, fylt opp en hel sesong av «Grey's Anatomy». 

Staselig, ikke spesielt krevende popmusikk, bare litt forsagt, med refrenger og oppløftende hooks er overalt. 

Men verden er vel likevel slik skrudd sammen at Kenneth Ishak bare får fortsette å være en våre aller fineste låtskrivere, sånn i all stillhet. 
