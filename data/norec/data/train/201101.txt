Toshiba Satellite U840W
Endelig har vi fått testet PC-en med ultrabredskjerm. 
Her er våre inntrykk. 

Første gang vi omtalte denne meget spesielle PC-en, var i fjor sommer. 
Da ble den vist fram for første gang under Computex-messen i Taiwan. 

Det er først og fremst 21:9-skjermen som gjør denne maskinen så spesiell, samt den avlange formen maskinen nødvendigvis får på grunn av dette. 
Det har sine fordeler og ulemper, noe vi kommer inn på i detalj i denne testen. 

Ultrabredskjerm 

Skjermen har en diagonal størrelse på 14,4 tommer, og en oppløsningen på 1792 x 768 piksler. 
Vertikalt byr den altså ikke på flere piksler enn en helt ordinær PC i budsjettklassen, men horisontalt mangler den ikke mye på å matche full HD-skjermer. 
Toshiba kategoriserer den som en «multimedia Ultrabook». 

Men før vi går inn på hva og hvorfor skal vi ta en kjapp titt på noen av de viktigste tekniske egenskapene: 

Skjerm: 14,4" LED-baklyst LCD, 1792 x 768 piksler, blank overflate, ikke berøring Prosessor: 
Intel Core i5-3317U RAM: 
4 GB (maks 10) 
Grafikkort: 
Intel HD 4000 Lagring: 500 GB med SSD-del Optisk drev: 
Nei Skjermutganger: 
HDMI 1,3 (full størrelse) USB-porter: 3 x USB 3.0 Webkamera: 1,3 Mpix Kortleser: MS, MMC, SD Trådløst nett: b/g/n Kablet nett: 10/100/1000 Mbit (full størrelse) Annet: WiDi-støtte, Bluetooth 4.0 OS: 
Windows 8 Størrelse: 368,7 × 20,33 × 200 mm Vekt: 1,68 kg Pris: 
Fra 7.221 kroner (Prisjakt 7.2.2013) 

Dette er helt greie spesifikasjoner sett i forhold til det som ellers finnes på markedet av såkalte ultrabooker i samme prisklasse. 
Det oppsiktsvekkende er som nevnt smal og bred skjerm. 
En slik oppløsning kan umiddelbart virke rart på en bærbar PC, men med introduksjonen av Windows 8 gir den likevel en viss mening. 
I det nye "Modern UI"-grensesnittet bruker mange apper horisontal skrolling, i motsetning til tradisjonell, vertikal skrolling. 
Dermed får man plass til mer informasjon i bredden enn ved tradisjonelle 16:9-skjermer. 

Det som imidlertid er snodig (og det er ikke Toshibas feil), er at Modern UI-apper ikke kan oppta halvparten av skjermen hver. 
Det kan imidlertid vanlige Windows-programmer, og det kan absolutt fungere fint med en så bred skjerm, selv om det helt klart hadde vært plass til flere piksler på denne flaten. 

I tillegg kan man se mange filmer uten den sorte sørgekanten nederst og øverst. 

Skjermen er ikke berøringsfølsom, noe vi tidligere har uttalt ikke yter Windows 8 full rettferdighet. 
Den er av typen TN, og har ikke veldig god innsynsvinkel fra sidene, slik vi er blitt bortskjemt med fra PLS- og IPS-skjermer den siste tiden. 
Pekeplaten er imidlertid multiberøringsfølsom, og såkalte "gestures" kan til en viss grad kompensere for mangelen av berøringsskjerm: 

Solid inntrykk 

Selve PCen har en metalloverflate som er delvis gummiert. 
De gir et ganske robust og designmessig gjennomtenkt uttrykk, ikke minst med tanke på at fingeravtrykkene glimrer med sitt fravær. 

Tastaturet er av typen "chicklet", med god avstand mellom tastene. 
I bruk tennes et baklys som gjør det enklere å skrive i mørke. 

Utformingen er fellesnordisk, slik vi er blitt vant til fra de fleste produsentene de siste årene. 
Det betyr at enkelte taster kan ha flere verdier, avhengig av språk. 
Tastene er litt mindre enn på mange konkurrenter, med litt større avstand mellom dem. 
Det er helt greit å skrive på, og avgir ikke mye støy, bare litt høyfrekvent klirr. 

Meget bra høyttalere 

Takket være den brede skjermen har Toshiba fått plass til høyttalere til venstre og høyre for tastaturet. 
Det er Harman Kardon som står for høyttalerne, og lyden er vesentlig bedre enn på de fleste konkurrerende maskiner, med bra fylde og bass. 
Vi hører gjerne på musikk til arbeidet på denne, noe dempet, vel å merke. 
Til alt annet: 
Bruk eksterne høyttalere eller hodetelefoner. 

Alle tilkoblingene sitter på venstre og høyre side, og nærmest brukeren. 
Kortleseren sitter i fronten til høyre. 

Noe mange vil se på som en fordel er at både luftinntak og utblåsning sitter på baksiden, og ikke under. 

Dermed er faren for overoppheting mindre når du for eksempel har PC-en i fanget, enn på mange andre modeller. 

Slik er den i bruk 

Maskinen er for det meste ganske så stillegående, men vifta kan gå i lengre perioder med tilhørende svakt sus. 
Dette er overhodet ikke noe vi vil karakterisere som plagsomt, men enkelte ganger har vi opplevd at den øker frekvensen uten at vi helt skjønner hvorfor. 
Det kan skje mens maskinen står uten synlige jobber kjørende, og selv om frekvensene er relativt lave er den godt hørbar i disse tilfellene. 

Harddisk med SSD-del betyr en noe tregere opplevelse enn på PC-er med ren SSD, men prosesser, programmer og filer som brukes ofte vil kunne behandles nesten like raskt, takket være at de blir bufret på SSD-delen. 
Oppstart av PC-en går for eksempel på respektable 20 sekunder, men de raskeste SSD-ene bruker under halvparten så lang tid. 
Å vekke PC-en fra dvale går imidlertid raskere enn du får plantet rompa i sofaen. 

Windows Opplevelseindeks gir oss følgende indikasjoner på ytelsen. 
Her går skalaen fra 1,0 (tregest) til 9,9 (raskest): 

Prosessor: 6,9 Minne: 5,9 Grafikk: 
5,6 Spillgrafikk: 
6,4 Primær harddisk: 
5,9 

Passmark PerformanceTest 8.0 gir oss mer kjøtt på benet, og i diagrammene under har vi sammenlignet ytelsestallene mot andre, relevante modeller vi har testet den siste tiden: 

De to raskeste er i7-prosessorer. 
De yter noe bedre enn de tre som har samme i5-prosessor, men dette vil ikke være veldig merkbart i de fleste situasjoner. 
Ytelsen til AMD-prosessoren i Sleekbook er imidlertid vesentlig lavere 

Dette er ingen spill-PC, men det er likevel interessant å se at Toshiba har klart å skvise litt mer ut av HD 4000-brikken enn mange konkurrenter. 
Alt av videomateriale ekspederes uten noen som helst problemer, og enkelte nyere spill kan også spilles - vel å merke med redusert detaljdybde og oppløsning 

Harddisken har en vesentlig lavere ytelse enn mange SSD-baserte løsninger. 
Acer sin S7 er i særklasse best. 
Velg en annen maskin eller bytt ut harddisken med SSD hvis diskytelsen er viktig for deg. 

Som forventet på batteri 

Hva så med batteritiden? 
Batteriet har fire celler, og med minimal belastning holdt det ut i 6,7 timer før det måtte lades. 
Ved kontinuerlig videoavspilling holdt det i nesten fire timer. 
Regn rundt fem timer ved variert bruk. 
Det er omtrent som forventet i denne klassen, verken mer eller mindre. 
Enkelte er langt seigere, som for eksempel Samsungs 9-serie. 

Konklusjon 

Det er mye å like ved denne PC-en, ikke minst byggekvalitet, fornuftig utforming og meget gode høyttalere. 
Det er imidlertid et format som er litt spesielt, og skjermen kunne hatt både høyere oppløsning, bedre innsyn fra sidene og berøringsstøtte. 
Det hadde imidlertid gjort maskinen langt dyrere, men også mer funksjonell. 

Se plussene og minusene i oppsummeringsboksen under, det oppsummerer det meste. 

Toshiba Satellite U840W-10K 
