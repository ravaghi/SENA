The Clash:«London Calling» 

(Columbia/Sony) 

Punkens store mesterverk er blitt enda større - i omfang. 

Platen som i sin tid ble valgt til 1980-årenes beste i magasinet Rolling Stone, ble utgitt i The Clashs hjemland England i desember 1979. 
Nå er «25-årsjubileumsutgaven» her, og det som en gang var et dobbeltalbum på én CD, er blitt til en stor, tykk pakke inneholdende to CD'er og én DVD. 
Det skal med en gang sies at denne deluxeversjonen ser uhyre imponerende ut, rikt illustrert og med det opprinnelige tekstarket inntakt. 
Lyden er dessuten nok en gang forbedret, og det er en sann glede å oppdage hvordan man etter mange års lytting fremdeles er i stand til å oppdage nye aspekter ved dette bortimot komplette rockalbumet. 

Sanger som den kjappe, konsise «Koka Kola» og den episke, Mott The Hoople-lignende «The Card Cheat» ble oversett da albumet kom, men fremstår som store høydepunkter nå. 
«London Calling» inneholder knapt en svak låt, ikke minst imponerende med tanke på hvor mye forskjellig bandet forsøker seg på, fra alkoholgurglende swing («The Right Profile») til «lover{lsquo}s rock»-reggae. 
Demoene som utgjør den andre CD'en, kalt «The Vanilla Tapes», kan imidlertid ikke sies å legge ytterligere alen til mesterverket, og er en samling musikk av den typen bare langt fremskredne fans vil ønske å spille mer enn én eller to ganger. 

Den tretti minutter lange DVD-dokumentaren kunne med fordel også vært både lenger og mer innholdsrik, selv om det føles fantastisk å se den rallende gale, nå avdøde produsenten Guy Stevens i aksjon i studioet. 

Intervjuene med vokalist og gitarist Joe Strummer, som døde bare 50 år gammel i desember 2002, er dessuten vemodig å se. 
Alt i alt en pen utgivelse, dette her, men eventuelle nybegynnere kan trygt starte med den ordinære billigutgaven. 

MORTEN STÅLE NILSEN 
