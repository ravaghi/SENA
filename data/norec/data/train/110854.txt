Traust og tradisjonstro
(VG) 
Påskeaften er ikke dagen for eksperimentering, ei heller i NRK. 

Påskekrim «Lewis. Old, unhappy far off things». 
NRK1. 
Lørdag 23.4 kl. 21.40 Krimkortet som tas ut av ermet vil neppe trekke til seg nye generasjoner påskekrimfantaster. 
Dette er spenning for «Aidensfield»-publikumet - og slår du opp på «erkebritisk krim» i leksikonet, er det store sjanser for å møte på inspektør Morses gamle assistent, den sindige og litt trauste Lewis. 

Denne gangen kommer både gammelt og nytt grums til overflaten når det ene drapsofferet etter det andre dukker opp på Oxfords siste damecollege. 

Svært dialogtungt, spesielt i starten. 
Absolutt all essensiell informasjon presenteres oss i form av dialog det første kvarteret. 
Det er slitsomt og ganske kjedelig - og blir mer forelesning enn TV-spenning. 

Tempoet og intensiteten skrus imidlertid opp etter hvert som det skrapes i lakken til Oxfords akademiske overklasse, og sexintriger, utpressing og ærekrenkelser avdekkes. 

Lewis' småfrekke unge assistent Hathaway livner dessuten opp både etterforskningen og TV-ruta med langt mer karisma enn sjefen sjøl. 
Han gjør en hederlig innsats for å fylle tomrommet etter inspektør Morse - men klarer ikke helt å rette opp inntrykket av en i overkant trygg og ufarlig «spin-off». 

Veldig kjent - og for mange veldig kjært - men påfallende lite ved «Lewis» tyder på at det er produsert i 2011. 
Du vet akkurat hva du får - så hvis du ønsker påsken 1993 i reprise er nostalgitrippen herved servert! 

ØYSTEIN DAVID JOHANSEN 
