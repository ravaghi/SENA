Surrealistisk suppe
Darren Aronofskys («Black Swan») nyeste film «Mother!» er mer surrealistisk enn spennende. 

Mother! 

USA 2017 

Drama/spenning/thriller 

Regi: 
Darren Aronofsky 

Manus: 
Darren Aronofsky 

Skuespillere Jennifer Lawrence, Domhnall Gleeson, Michelle Pfeiffer, Javier Bardem, Ed Harris 

Aldersgrense: 
15 år 

Filmen handler om et ektepar, spilt av Jennifer Lawrence og Javier Bardem, som lever et isolert liv i hans gamle barndomshjem. 
Hun har totalrenovert nesten hele huset egenhendig, mens han prøver å skrive på en ny bok – et nytt mesterverk. 
Så en dag ringer et fremmed par på døren på jakt etter husly, og de tvinger seg inn i livene deres. 

Det er i alle fall handlingen i første del av filmen, så utvikler handlingen seg til en surrealistisk suppe med en blanding av samfunnskritikk mot vår tids heltedyrkelse, det overnaturlige og en liten dash med skrekk og gru. 
Første del henger ikke sammen med andre del, og selv om skuespillerne gjør en bra jobb blir handlingen rett og slett for absurd til å engasjere følelsesmessig. 

Den sitrende nerven og spenningen som Aronofsky fikk frem i «Black Swan» er ikke tilstede i denne filmen. 
Kanskje litt i første del, hvor Michelle Pfeiffer tilfører et ekstra gys, men så roter filmskaperen seg helt bort og det samfunnskritiske drukner i masse vas. 
Tilslutt oppleves det som en vond drøm man ikke klarer å våkne fra. 
Det som trekker opp, foruten enkelte skuespillerprestasjoner, er filmfotograf Matthew Libatiques («Black Swan») nydelige håndverk. 
