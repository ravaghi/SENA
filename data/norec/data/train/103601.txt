Sivert Høyem:«Ladies and Gentlemen of The Opposition» 

(EMI) 

Madrugada-fansen kan slappe av når bandets vokalist, Sivert Høyem, solo-debuterer med albumet «Ladies and Gentlemen of The Opposition». 

Sivert beviser at han er en låtskriver av betydelig kaliber. 

Men Sivert Høyem har ikke ristet tolv fnugglette sanger ut av jakkeermet, om noen trodde det. 

Faktum er at albumet, som det har tatt tre år å fullføre, krever en smule fordypelse og litt tid før materialet åpner seg i sin mollstemte og melankolske skjønnhet. 

Og er du - som jeg - svak for navn som Leonard Cohen, Nick Cave, Johnny Cash og John Martyn, løper du ingen stor risiko med «Ladies and Gentlemen of The Opposition». 

Produksjonen virker umiddelbart klaustrofobisk og nokså grim, men det knugende lydbildet kler de mørke, dystre og bittersøte sangene godt. 

Sivert Høyem er ingen lystig figur. 
Til gjengjeld er han en fabelaktig sanger, som formidler tristessen med innlevelse og troverdighet på sterke sanger som «Northwind», «Far From Here» og ikke minst «Woman». 
Eneste problem er vel strengt tatt tidspunktet for utgivelsen. 
Vet ikke plateselskapet at våren er på gang? 
Men det er aldri for sent eller upassende å oppsøke tungsinnet i vårt lille annerledesland. 

ESPEN A. HANSEN 
