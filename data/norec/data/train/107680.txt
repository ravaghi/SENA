Mötley Crüe:«Red, White & Crüe» 

(Mötley Records/Universal) 

Best til å feste, men ikke til å spille. 

Nikki Sixx, Tommy Lee, Mick Mars og Vince Neil i Mötley Crüe er legendariske for sitt ville rock 'n' roll-liv, gjort tilgjengelig for evigheten via rock-historiens kanskje mest utagerende biografi, «The Dirt». 

Men musikalsk var de aldri spesielt interessante, verken på åttitallet eller som gjenhør i dag. 

Denne «Best Of»-CD'en har hele 37 låter og avslører at det er gitarist Mick Mars og hans brutale riff som er Crües største musikalske beholdning, hvilket er noe bekymringsverdig med tanke på Mars' skrøpelige form i dag kontra verdensturneen gutta skal ut på (til Oslo i juni). 
Tre «nye» låter har fått plass her, hvorav «If I Die Tomorrow» faktisk viser et band som har klart å oppdatere sin bredbente heavy-rock med tidsriktige metal-kanter. 
Men det er også den eneste positive overraskelsen her. 
