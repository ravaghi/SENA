Pirates!
Det er en kjent og kjær klassiker som nå lanseres i ny drakt, og dette kunne vært en farlig lek. 
Men heldigvis - med Sid Meier ved roret blir nye Prates en vellykket remake. 

Det var en ganske spesiell opplevelse å være vitne til annonsering for det nye Pirates-spillet på E3-messen for et god stund siden. 
I stedet for halvnakne jenter og bråkete omgivelser ble vi møtt av en forsamling av rolige, eldre spilljournalister som ventet spent på at en ydmyk og smilende Sid Meier skulle innta scenen. 
"Vi lager ny versjon av Pirates" var alt som skulle til for at spillveteranene fikk tårer i øyene. 
Ingen skjermbiler, få detaljer, bare en forsikring om at spillet er i gode hender. 

LES OGSÅ: 

Og nå, halvannet år senere sitter vi og spiller Pirates, og koser oss virkelig. 
Det er ingen oppfølger eller fortsettelse, men rett og slett en remake av det originale spillet fra 1987, oppdatert med dagens grafikk og med noen nye elementer. 
Prinsippet er det samme: 
Du skal opparbeide deg en karriere som en sjørøver ved å plyndre, snike og slåss. 

En fri verden 

I en åpningssekvens blir vi introdusert til vår helt, som i tidlig alder mister sin familie, og bestemmer seg for å søke lykken til sjøs. 
Du kan selv velge navnet på karakteren, hvilken tidsperiode spillet skal foregå i, og hva hans spesialitet kommer til å være. 
Og hans fremtid dikterer du selv. 

Det som er så fantastisk med Pirates!, er at spillet nesten ikke tvinger deg til noen ting. 
Du er plassert i det karibiske hav, med ett skip og en besetning som følger deg, og hva du vil gjøre videre er opp til deg. 
Strengt tatt er Pirates! en kombinasjon av massevis av minispill, som er utrolig elegant koblet sammen. 

Det viktigste er å avlegge hyppige besøk til byer og tettsteder rundt om i verden. 
Der finner du informasjon, handelsmenn og muligheter til å reparere og oppgradere dine skip. 
Guvernørene i byene vil også gjerne snakke med deg, gi deg oppdrag eller introdusere deg til sine vakre døtre. 
På byens bar finner du alltid noen som vil bli med i din besetning, eller som vil selge deg tips og informasjon som kan hjelpe deg med å finne skatter eller dine slektninger. 

Du kan selge resultatet av plyndretokter til den lokale kjøpmannen, og samtidig fylle på matforsyningen, som er viktig for å holde besetningen lykkelig. 
Og skip som er skadd i kamp kan kjapt repareres, samtidig som du kan installere oppgraderinger som bedre kanoner, seil eller bedre plass til besetning. 

Ut på sjøen 

All interaksjon i byene foregår via et enkelt, menybasert grensesnitt, og du får fort den informasjonen du trenger. 
Den store nyheten er imidlertid dansingen. 
Ja, du leste riktig, du vil ofte få muligheten til å sjarmere guvernørenes døtre, og da er det viktig å holde takten. 
Dette minispillet krever at du trykker på riktige taster til riktig tid, og klarer du det, kan du både få informasjon og gaver fra de vakre kvinnene. 
Det kan ta litt tid å bli vant til timingen akkurat her, og det er heller ikke den morsomste delen av spillet. 

Men det er selvsagt på sjøen at det hele foregår. 
Du kan bevege deg fritt i hele det tilgjengelige området, og skip tilhørende både vennlige og fiendtlige nasjoner er i full trafikk. 
Du kan når som helst velge å angripe hvilket som helst skip, og kampene er helt fantastiske. 
Det er her strategiaspektet kommer frem - hvilket av dine skip (forutsatt at du har flere) egner seg best er et viktig valg du må ta. 
Når kampen begynner, zoomer kameraet inn på slåsskjempene, og din oppgave er å stille skipet riktig i forhold til fienden - husk at du bare kan avfyre kanonene fra siden. 
Du må ta hensyn til vind og motstanderens fart, og vente på at kanonene er ladet om. 
Du kan velge blant forskjellige typer kuler - enten ødelegger du skroget, men risikerer å senke skipet og miste evetuelle goder den har, dreper besetningen, men det krever at du kommer veldig nærme, eller ødelegger seilene som reduserer motstanderens fart. 
Du kan også velge å ta over skipet for hånd, ved å borde det og fekte mot kapteinen. 

Et vunnet skip plyndres, og du kan videre velge å kvitte deg med det, eller innlemme det i flåten din. 
Senere kan du også selge det, om du ønsker. 

Det er også plass til kamper på land. 
Du kan angripe og ta over byer, og det innebærer at dine sjørøvere blir satt opp mot fiendtlige styrker, og her er det også mye strategisk tenkning som kreves. 
Målet er egentlig å komme seg inn i byen, og klarer du det uten å avfyre ett eneste skudd er det like greit. 
Noen ganger er det også meningen at du skal snike deg inn, og da må karakteren din komme seg gjennom gatene, unngå vakter og hoppe over gjerder. 

Glade pirater 

Og slikt fortsetter det. 
Pirates! tar oss fra minispill til minispill, og du bygger opp ryktet ditt, deltar i økonomisk utvikling og dreper andre pirater for selv å stige i rankene. 
Pirates! har helt åpen design, du kan være diplomatisk eller hensysløs og brutal, og spillet utvikler seg ut fra det. 
Mulighetene er store, du trenger ikke en gang å følge hovedhistorien (søket etter din familie) i noe særlig grad, det er uansett nok å sette fingrene i til enhver tid. 

Pirates! er noe så sjeldent som et spill laget med ekte glede og kjærlighet for mediet. 
Vi spilte spillet i timesvis med et stort smil om munnen, sjarmert og underholdt av denne fiktive verdenen. 
Det er ikke en piratsimulator basert på historiske fakta, men et spill som bruker det romantiske bildet av sjørøvere vi alle har i vårt hode. 

Spillet er også ekstremt enkelt å komme i gang med, og grensesnittet er svært lettfattelig. 
Dette er et spill du kan plukke opp og være godt i gang i løpet av få minutter. 
Varigheten er ikke allverden, da det tar strengt tatt ikke lang tid å bli en berømt pirat, men det er ikke et spill du skal holde på med lenge og runde, men et spill du koser deg med en gang i blant. 
Og sånn sett er det fantastisk, sjarmerende og elegant underholdning. 
