Paranormal Activity 2
Hvor er all spenninga? 

Vart æ skræmt? 
Nei. 
Riktignok skvatt jeg litt et par ganger, men gjennom det meste av Paranormal Activity 2 satt jeg og ventet på at noe skulle begynne å skje. 

Det skjer nemlig forholdsvis lite i denne historien, som byr på mer av det samme fra eneren, men likevel mindre av alt. 
Mindre spenning, mindre mystikk og mindre gåsehud. 
Ingenting av det siste, faktisk. 

Nei, æ vart itj skræmt, æ vart skuffa! 

Mystiske ting 

Vi møter en familie når de kommer hjem med sitt andre barn, en guttebaby. 

Etter et år blir huset plutselig rasert, men ingenting er stjålet. 
De setter opp et overvåkningssystem, og vi får se et utvalg av disse opptakene, samt fra familiens eget kamera. 

Her blir vi vitne til hvordan mystiske ting begynner å skje, med familiens yngstemann i fokus. 

Det vanlige 

Hva er det som skal være skummelt i denne filmen? 

Det er for eksempel en bassengrenser som stadig vekk havner på kanten. 
En babyleke som snurrer rundt av seg selv. 
Ei dør som blåser hardt igjen. 
Du vet...det vanlige. 
Og kjedelige. 

Det skjer andre ting, også, som jeg faktisk skvatt av, men det hadde vært bedre om resten av historien hadde vært skummel. 
Fem sekunder med skvetting redder ikke en film på 91 minutter. 

Klossete og teit 

Det er en link fra denne filmen til den første, som jeg ikke innså før langt det nærmet seg slutten. 
Det kan skyldes min uoppmerksomhet, men det spørs om ikke sambandet er litt vagt forklart. 

Kanskje er det med vilje? 
Uansett knyttes de to filmene sammen på en svært klossete og teit måte. 

Nå er ingenting av denne historien basert på troverdighet, men filmens klimaks er et dårlig påfunn, og svakt skrevet. 

Hvor er spenninga? 

Paranormal Activity 2 lykkes ganske godt med å late som om opptakene er ekte. 
Skuespillerne ter seg ganske naturlig foran kamera, iallefall i de klippene der demoner ikke forstyrrer. 

Men jeg ville gjerne ha blitt forstyrret mer. 
Mye mer. 
Det skjer jo ingenting her! 

Hvor har det blitt av all spenninga? 
Den er ikke her. 
Jeg tror den langt bedre eneren tok alt. 
