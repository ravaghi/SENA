The Hunger Games:Mockingjay Part 2 

Den siste filmen er også den beste! 

Den siste The Hunger Games-filmen er også den beste i serien! 
Dramatikken topper seg med et spennende klimaks som har bygget seg opp gjennom de forrige filmene. 

Jennifer Lawrence lyser i sentrum av begivenhetene, og tilfører hovedrollen både tyngde og troverdighet. 

Dette er fremdeles underholdning ment for de litt yngre, med de innholdsmessige begrensningene det gir, men Mockingjay Part 2 er uansett en strålende avslutning, som effektivt syr sammen de viktigste trådene som denne filmserien har lagt ut. 

Vil drepe presidenten 

Opprørerne fra de 13 distriktene har samlet seg til et felles angrep mot Panems hovedstad Capitol. 

Men deres mockingjay/spottefugl, Katniss Everdeen (Jennifer Lawrence), er fast bestemt på å drepe president Snow (Donald Sutherland) på egen hånd. 

Hun blir tvunget ut i felten for å lage propaganda sammen med en hjernevasket og ustabil Peeta (Josh Hutcherson). 
Men snart endres oppdraget etter Katniss sitt ønske. 
Målet er Snow! 

Denne filmen kaster ikke bort tiden. 
Her er fokuset satt fra første stund, noe som sørger for klare konflikter og et handlingsmettet forløp. 

I startfasen etableres selvsagt Katniss sine kvaler ved krigføring, slik at hennes moralske nivå er uangripelig, selv når hun dreper sine motstandere, samtidig som det gjør senere avgjørelser forståelige. 

Jennifer Lawrence tar hovedrollen til et nivå som jeg tror ikke mange andre skuespillere kunne ha gjort ut i fra samme utgangspunkt. 
Ja, Katniss er en heltefigur, men først og fremst et menneske. 

Fantasiaction av godt merke 

Seriens store persongalleri blir litt mindre i løpet av denne filmen. 
Alle er innom, men noen faller fra. 

Skal man peke på noe i negativ retning her, måtte det være at enkelte figurers brå avslutninger ikke vies den oppmerksomheten som de kanskje hadde fortjent. 
Man får etter hvert en god del å sørge over, uten at det gis rom for sorgen. 

Handlingen må videre, og kanskje er det det beste for filmens del. 
Den kan by på spektakulære sekvenser når Katniss og hennes team må forsere utspekulerte feller på veien mot presidentens godt bevoktede palass. 

The Hunger Games: 
Mockingjay Part 2 er ung fantasiaction av godt merke, der undergrunnsscener med klare pek til Aliens (en av tidenes beste filmer, bare så det er sagt), er høydepunktet for min del. 

Regissør Francis Lawrence viser igjen sin styrke i det visuelle. 
Andre vil kanskje sette pris på en avklaring på visse mellommenneskelige relasjoner. 

Hele dette universet får en god og troverdig konklusjon, samtidig som filmen tar farvel med sitt publikum på det nydeligste vis. 
Jeg tør påstå at få vil skuffes av denne avrundingen av The Hunger Games. 
