Verdenssuksessen er blitt ny - og sier farvel til diesel
Nye Honda CR-V er naturlig nok den hittil beste, men den har mistet pioner-ånden fra 90-tallet. 

Bakgrunn: 
Femte generasjon. 
En av ur-SUV-ene på 90-tallet 

Allerede i oktober 2016 kunne vi omtale og vise bilder av femte generasjon Honda CR-V, men det er først nå vi har kunnet kjøre den - seks år etter at vi prøvekjørte den utgående CR-V for første gang. 

Mye vann har rent under broene siden den første CR-V i 1995 var med å starte den moderne folkesuv-trenden sammen med konkurrent Toyota RAV4. 
Modellen er blitt en verdenssuksess av de sjeldne og generasjon fire hadde i fjor status som mest solgte SUV i verden. 

I hvert fall det mestselgende modellnavnet. 
Tvillingene Nissan X-Trail og Rogue overgår den totalt sett - og de er like mye samme modell som CR-V i Nord-Amerika og i Europa er. 

Og konkurrenter er det blitt flere av i løpet av årene. 
I dag vil CR-V, foruten nevnte X-Trail, fortsatt bryne seg mot Toyota RAV4, men også Mitsubishi Outlander, Hyundai Tucson, Kia Sportage, Mazda CX5, Volkswagen Tiguan/Tiguan Allspace, Skoda Kodiaq, Ford Kuga, Peugeot 5008 og Renault Koleos. 
Litt av et utvalg! 

Tilgjengelig som 7-seter 

En viktig nyhet som kan gjøre CR-V aktuell for flere, er at den nå er tilgjengelig med en tredje seterad - helt bakerst har japanerne greid å lirke inn to ekstra seter, på samme måte som i Nissan X-Trail, Tiguan Allspace og enkelte versjoner av Outlander. 

Men artikkelforfatteren med sine 188 centimeter klarte bare med nød og neppe å presse seg inn, og da måtte seterad to flyttes så langt frem at den i praksis ble ubrukelig. 
Kun til bruk for småvokste, altså. 

Samme designmal 

Honda har villet gjøre nykommeren gjenkjennelig som en CR-V, og det har de utvilsomt lykkes med, i den grad at vi lurer på om de ikke tross alt hadde kunnet gjøre den litt «freshere» i forhold til forgjengeren. 
Filosofien kan i så måte minne om den som gjør at Volkswagen, BMW og Audis modeller stort sett bare evoluerer relativt forsiktig fra en generasjon til den neste. 

Når det er sagt, er det tatt en hel del grep uten at det i sum er i nærheten av å revolusjonere bilens utseende. 
Bilen har eksempelvis forbedret aerodynamikk, og den er utstyrt med tidsriktige elementer som LED-hovedlys og en grill med aktivt spjeld som lukkes når det trengs mindre luft - for å oppnå lavere luftmotstand. 

A-stolpene er smalere enn før for å gi bedre oversikt fremover. 
Det har vært et av den utgående modellens svake punkter - men nå er utsikten fra førerplass blitt klart forbedret. 
Med i tillegg et tilgjengelig skjermbilde som viser deg hva som finnes i dødsonen faktisk svært så bra . 

Bedre plass 

Femte generasjon CR-V er på omtrent samme størrelse som den fjerde, med sine 460 centimeter. 
Men den har fått lengre akselavstand og det har gitt bedre plass i kupeen, noe i hovedsak baksetepassasjerene får nyte godt av. 

Man skal virkelig være diger for oppleve plassen der bak som trang. 
Og som nevnt finnes nå altså muligheten for en 3. seterad. 
Bagasjerommet er i standardutførelse stort - men faktisk er det med 461 liter 27 liter mindre enn i forgjengeren. 

I interiøret ellers er kvalitetsfølelsen jevnt over god; japanerne har utvilsomt kommet seg når det gjelder materialvalg. 
Det er dog ikke spesielt festlig, med ganske traust og tradisjonell design. 
Treverk-imitasjonen i testbilen piffer litt opp. 

Ingen diesel 

Under panseret er det enkelt idet modellen lanseres - her finner vi kun en motor. 
Det dreier seg om en 1.5 VTEC turboladet bensinmotor som snodig nok yter 173 eller 193 hestekrefter avhengig av om du velger sekstrinns manuell girkasse eller automat. 
Diesel tilbys ikke, men en hybrid (ikke ladbar), kommer på et senere tidspunkt. 

Honda tilbyr også valget mellom for- og firehjulsdrift. 
Vi prøvde begge deler og på vanlig vei merkes ingen forskjell. 
Forhjulsdrift kommer for øvrig bare i basis-utførelse og med manuell girkasse. 

Vi kjørte bilen i de tre tilgjengelige utførelsene og motoren oppleves som relativt kultivert, og passe sterk. 
Men 220 newtonmeter, selv om denne trekkraften er tilgjengelig over et bredt register, kan nok bli vel tamt med full oppakning på vei opp på fjellet. 

For vår del foretrekker vi for øvrig den utmerkede manuelle girkassen, som er lettsjaltet og presis, fremfor den trinnløse automaten (CVT). 
Selv om denne kan kjøres manuelt (hendler på rattet), med syv innprogrammerte trinn er den kke festlig akkurat og gir en kunstig følelse, samt for mye motorstøy under belastning. 

Forutsigbar på veien 

Hjulopphenget er av typen MacPherson foran og multilenker bak og benytter det Honda betegner som lavfriksjonsdempere og nye stabiliseringsstag både foran og bak for kvikkere svingkjøring og mindre krenging. 

I praksis betyr det at CR-V er grei å ha med å gjøre på veien, med solide og forutsigbare kjøreegenskaper uten lumske tendenser når man presser den litt i svingene, selv om man fortsatt merker at bilen har lang fjæringsvei og et relativt høyt tyngdepunkt. 
Kontrasten er i så måte påtakelig i forhold til søskenet Honda Civic - dagen før testen hadde vi kjørt en Type R opp til testbasen ved Kitzbühel. 

Kjørekomforten opplevde vi som upåklagelig på de østerrikske og tyske veiene testen foregikk på og lydnivået er på det jevne, selv om både noe rullestøy i høyere hastighet og motordur i lavere når man akselererer, til tider er noe forstyrrende elementer. 

Komplett sikkerhetsprogram 

Honda kaller sitt sikkerhetsprogram, som ble innført i 2015, for Honda Sensing. 
Med nykommeren har de selvsagt , som seg hør og bør - og kanskje særlig slik det er krevd av trafikksikkerhetsorganisasjonen Euro NCAP - oppdatert listen sin over aktive sikkerhets- og førerassistansesystemer. 

Det inkluderer adaptiv fartsholder, antikollisjonsvarsling og autobrems og fotgjengergjenkjenning, system for å unngå å kjøre av veien og vinglevarsler/filholder. 
Her finner man også den nevnte visuelle blindsonekontrollen (meget nyttig for å oppdage for eksempel syklister/motorsyklister som kommer opp på siden), og monitor for kryssende trafikk bak bilen ved rygging. 
For kjøring i mørket er automatisk nedblending av fjernlys en del av pakken. 

En blant flere gode SUV-er 

Konklusjon: 
Der vi kunne forsvare en femmer på terningen da vi prøvekjørte forrige generasjon - altså bedømte vi den som en av de beste i klassen - er femte generasjon etter vår mening en i mengden, uten at den bringer noe nytt til torgs. 

Men dette er en bra bil - bedre enn forgjengeren - men utviklingen går raskt og om Honda her følger med strømmen, gjør den det uten det lille ekstra - og med svært begrenset utvalg når det gjelder drivlinjer. 
Den er blitt relevant igjen - men ikke lenger fremtidsrettet. 

Og prisen...? 

Vi kjenner ikke prisene per i dag, men det ligger ikke i kortene at CR-V blir noen spesielt billig bil. 
Og så får vi se hvordan hybriden blir når den kommer - da kan konkurransesituasjonen mot Toyota RAV4 igjen bli interessant å observere . 

Og per i dag altså: 
Alt i alt en god, sikker og behagelig turkamerat, som står greit til terningkast fire. 

Tekniske data: 

Reiseomkostningene til denne reportasjen er dekket av importøren. 
Les mer her 
