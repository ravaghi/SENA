Madonna:«I'm Going To Tell You A Secret» (CD + DVD) 

(Warner) 

Verden har ikke akkurat holdt pusten i påvente av et livealbum fra Madonna. 

Det er ikke så nedsettende ment som det kan høres ut som - i disse ører er hun en briljant popsmed fremfor noe annet. 
Men det vil alltid føles fattigslig å bare høre Madonna live, noe som er tilfelle på denne utgivelsen. 
Gang på gang bryter publikum ut i ekstatiske brøl som åpenbart genereres av noe som foregår visuelt, og som lytter kan du jo bare sitte der og lure på hva du går glipp av. 

Den over to timer lange, Jonas Åkerlund-regisserte DVD'en som følger med, hjelper lite; den fokuserer på det som foregikk mellom de virkelige slagene på Madonnas «Re-Invention Tour» i 2004. 
For spesielt interesserte. 

Musikalsk er dette imidlertid en liten oppreisning for Madonnas hardt prøvede «American Life»-materiale. 
Flere av låtene fra hennes minst solgte plate løftes et par hakk i stadionformatet. 
Ellers får fem av hennes gamle klassikere grei overhaling, John Lennons «Imagine» gjennomføres fint og forglemmelig, i tillegg har noen fått for seg at det er en god idé å ha med en demoversjon av «I Love New York» slengt på mot slutten. 

Det er ikke dårlig underholdning, men det hele fremstår noe usaklig - litt som om Bob Dylan skulle gitt ut en konsert-DVD uten lyd. 

LAST NED: 
«Nobody Knows Me», «Hollywood», «Die Another Day» 
