Karin Park «Ashes To Gold»
(YAP/VME) 

Korrekt parkert, omsider. 

Undertegnede har vært bekymret for hvordan Röyksopp skal kunne gi fullgode konserter uten sine mange gjestevokalister fra nabolandet, men nå ser det ut til at vi har en løsning her - de kan ta med seg Karin Park, som nå høres ut som både Lykke Li (litt), Karin Dreijer Andersson (mye) og Robyn (rettssak?). 

På sitt tredje album har Park altså gått gjennom den rene metamorfose, og fått til en naturlig musikalsk miks av sitt svenske opphav og sitt bergenske bosted. 
Hun har inntatt rollen som den klassiske elektropopsangerinne, mens vestlandsmafiaen (med Fredrik «Datarock» Saroea i spissen) sørger for at det er tilstrekkelig funk og fres i bunn og kanter. 

Resultatet er i stor grad vellykket, og utvilsomt riktig retning for Park, som bare tidvis fant tonen som gitarpopartist. 
Vokalen hennes blir noe anstrengt til tider, og man kan innvende at for mye av «Ashes To Gold» er sugd av andres bryst, men i stadig påvente av Annies andre album er dette høyst velkommen vare. 

ANBEFALTE KJØP: 
«Babylon», «Can't Stop Now», «Jungle Woman», «You & I» 
