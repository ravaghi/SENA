Forbudt kjærlighet i forbudt film
Varm film om et lesbisk forhold mellom døtrene til to politiske rivaler. 

FILM: 
Å slåss for kjærligheten mot alle odds er en historie like gammel som menneskeheten. 
Det som gjør den kenyanske filmen «Rafiki» bemerkelsesverdig, er at den viser kjærlighet mellom to jenter i et land der den slags er forbudt ved lov. 
Wanuri Kahuis film ble da også forbudt i Kenya like før den internasjonale premieren ved årets Cannes-festival. 

Den er basert på boka til den ugandiske forfatteren Monica Arac de Nyeko, men handlingen er lagt til Nairobi. 
Der har den gutteaktige jenta Kena (Samantha Mugatsia) ambisjoner om å bli sykepleier – å prøve å bli lege er å stile for høyt for jenter – på tross av gjeldende mantra om at «en god kenyansk jente, blir en god kenyansk kone». 
Det står en frier klar i kulissene. 

Lokalpolitikk 

Kenas far stiller til valg som lokalpolitiker. 
Motkandidaten er en rik forretningsmann med mer avanserte ressurser til å drive valgkamp. 
Denne politikeren har også en datter, Zika (Sheila Munyiva), et fyrverkeri med rosa dreadlocks, fargerike kjoler og lakkerte negler. 
Hun er en slående kontrast til Kenas enkle T-skjorter, caps og rullebrett. 

De to rivalenes døtre blir venner, og – etterhvert – også kjærester. 
Strøkets sladrekjerring, kioskeieren Mama Atim, er en kløpper i å observere stjålne blikk og forsiktig berøring. 
Hennes giftige tunge utløser et skred av reaksjoner styrt av både sosiale, seksuelle, politiske og religiøse fordommer. 

Demoner og vold 

Kena og Zika inngår en pakt seg imellom om at de aldri vil bli som foreldrene. 
De ungdommelige forsøkene på å skape en egen identitet som innebærer at de kan være sammen, møtes med brutalitet, fordømmelse, demonutdrivelser og rå, organisert vold. 

«Rafiki» forteller historien om den forbudte kjærligheten uten særlig psykologisk dybde. 
Den er ikke desto mindre en fargesprakende påminnelse om rettigheter som i store deler av verden ikke er noen selvfølge. 
Den afrikanske popartisten Njoki Karus musikalske bidrag kler filmen. 
