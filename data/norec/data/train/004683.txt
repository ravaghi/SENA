In The Heart Of The Sea
Ujevnt sjøfartsdrama med kunstig uttrykk. 

Regissør Ron Howard gir oss et godt, men ujevnt sjøfartsdrama i In The Heart Of The Sea. 
Rent visuelt, er filmen lekkert utført, selv om mye ser svært kunstig ut. 

Man får inntrykk av at innspillingen er gjort i et studio og at det åpne havet er en illusjon. 
Det stemmer, også. 

Men det som hindrer filmen i å heve seg opp i elitedivisjonen, er en gammeldags historie om menn på havet som mangler særpreg og nye innfallsvinkler. 

Man får en distinkt følelse av å ha sett denne filmen før. 
In The Heart Of The Sea er laget med en veterans filmteft, men burde hatt en sprekere historie og et mer virkelighetsnært uttrykk. 

Jakter på spesiell hval 

Forfatteren Herman Melville (Ben Whishaw) jakter på inspirasjon til romanen han planlegger, Moby Dick. 

Han reiser til Nantucket på USAs østkyst for å snakke med Thomas Nickerson (Brendan Gleeson), den siste gjenlevende fra hvalfangerskuta Essex, som i 1820 reiste på en skjebnesvanger ekspedisjon til Stillehavet. 

Filmen skildrer det spenningsfylte forholdet mellom kaptein George Pollard Jr. (Benjamin Walker) og førstestyrmann Owen Chase (Chris Hemsworth) og deres jakt på en helt spesiell hval. 

Essex-ekspedisjonen skjedde virkelig i 1820, og Thomas Nickerson skrev ned sine opplevelser som dekksgutt. 

Herman Melville møtte aldri Nickerson på ordentlig, men det er en kjent sak at Essex-hendelsen inspirerte ham til å skrive Moby Dick, regnet som ett av USAs viktigste litterære verk. 

Men akkurat denne delen av filmen er faktisk ganske lite spennende. 
Jeg tror filmen ville vært strammere om regissør Howard hadde kuttet ut hele Moby Dick-aspektet og fokusert sterkere på forholdet mellom kapteinen og førstestyrmannen, uten alle disse avbrytelsene. 

Spenningen mellom Pollard og Chase blir bare mild, og burde vært skrudd til flere hakk. 

Gjør et visst inntrykk 

Sekvensene fra Essex har mye god, gammeldags spenning i seg. 
Scenene der hvalfangerne setter ut i småbåter fra skuta for å drepe hval med håndholdte harpuner er godt filmet, både over og under vann. 

Dagliglivet om bord er skildret som en barsk tilværelse blant et hardhudet mannskap. 
Og deres senere strabaser gjør et visst inntrykk, men minner litt for mye om andre filmer om havsnød. 

Det som taler imot In The Heart Of The Sea, er at Ron Howard har valgt et visuelt uttrykk som får alt til å virke litt kunstig. 

Kanskje var det vanskelig å unngå, all den tid det åpenbart måtte brukes mange effekter for å skildre kampen mellom båt og hval, men fargepaletten er en smule overdrevet. 

Selv havet har et oransje skjær over seg. 
Jeg hadde foretrukket et mer virkelighetstro uttrykk. 

Men Ron Howard er en dreven regissør, så jeg ble tilfredsstillende underholdt, selv om det kan stilles noen spørsmål både ved historien og den visuelle innpakningen. 
