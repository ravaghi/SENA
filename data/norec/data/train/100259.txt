The Alexandria Quartet «The Alexandria Quartet»
(Your Favourite Music / Sonet) 

Bergen har de siste femten årene utviklet sitt helt særegne popsound med britisk-influert melankoli, sulten meloditeft og bredt anlagte arrangementer som spisser låtene ekstra. 

The Alexandria Quartet - med Erlend Fauske og Geir Luedy i produsentstolene - sklir rett inn i denne velkjente formelen, når de endelig gir ut en debutplate som er full av glad og godlynt popmusikk med blåskjær - like mye inspirert av gitarriffene til The Edge (U2) som de er av den kompliserte enkelheten til The Beatles. 
Et annet Bergensband, Pogo Pops, dukker uvilkårlig opp når The Alexandria Quartet strømmer ut av høyttalerne, ikke minst på grunn av stemmelikheten mellom vokalist Odd Martin Skålnes (kjent også fra Haugesund Popensemble) og Frank Hammersland.Kurt Nilsen er faktisk en annen Bergensartist som opererer i det samme radiovennlige pop-kraftfeltet som The Alexandria Quartet, men sistnevnte tjener på mer varierte arrangementer fra fingrene til de nevnte herrer Fauske og Luedy. 
The Alexandria Quartet virker i det hele tatt som en sofistikert gjeng med grep om sitt håndverk! 

Anbefalte kjøp: 
«Leaving You With The Music», «Into The Light», «Somewhere», «Ace Upon The Sleeve» og «Montauk». 
STEIN ØSTBØ 
