If I Stay
Prøver å mane frem de store følelsene. 

Hvis du ble rammet av en forferdelig ulykke som ville forandre livet ditt for alltid – hva hadde du valgt hvis det var opp til deg – våkne opp av koma til smerte og sorg, eller sovne stille inn og la sjelen forlate kroppen? 

Akkurat det er tema for dramafilmen If I Stay. 
Regissør R. J. Cutler, som med dette får sin spillefilmdebut på kino, prøver å skildre de store spørsmålene i livet, men If I Stay ender isteden opp som en film med for mye patos. 

En ut av kroppen-opplevelse 

If I Stay forteller historien om Mia Hall, spilt av Kick-Ass-stjerna Chloë Grace Moretz , en 17 år gammel celloartist som får livet sitt snudd opp ned når familien havner i en bilulykke. 

Selv ender hun opp i i koma og får en ut av kroppen-opplevelse. 
Samtidig som hun følger med på hvordan venner og familie sørger ved sykesengen, forstår hun at hun selv må velge om hun vil leve eller død – et valg som ikke er så enkelt, siden livet kommer til å bli tøffere enn hun noensinne hadde forestilt seg om hun våkner. 

Størsteparten av filmen fortelles gjennom tilbakeblikk, og vi får se hvordan Mia føler seg som «en fisk på Mars» i sitt eget liv, siden hun er en melankolsk klassisk musiker, mens foreldrene er punkrockere som lever i nuet. 

Når Mia blir sammen med rockeren Adam, en kommende stjerne, blir følelsen av lykke, men også følelsen av å ikke passe inn, komplett. 

Ikke troverdig 

Chloë Grace Moretz var strålende som beintøff heltinne i Kick Ass-filmene, men hun klarer ikke å overbevise meg som sart følelsesmenneske. 

Hun og Jamie Blackley, som spiller kjæresten Adam, mangler kjemi og jeg tror ikke på det som skal være den store kjærligheten. 
Heller ikke Blackley er spesielt overbevisende i sitt spill, og fremstår mer som en sutrete tenåring fremfor den følsomme melankolikeren han skal være. 

Stacy Keach, som spiller Mias bestefar og Mireille Enos og Joshua Leonard, som spiller foreldrene hennes, leverer de eneste virkelig gode skuespillerprestasjonene i filmen. 

Dette er regissør R. J.Cutlers første kinofilm (han har laget en rekke dokumentarer, men kun laget én spillefilm for TV tidligere), og det er mulig de unge skuespillerne i truppen trenger mer veiledning enn det en såpass uerfaren regissør kunne gi dem. 

Bra lydspor 

Det hjelper heller ikke på kinoopplevelsen at man nesten fra starten av filmen er sikker på hvordan det kommer til å gå med Mia. 
Det gjør at ventetiden før avgjørelsen endelig tas blir altfor lang, og at filmen føles treg. 

If I Stay har et godt lydspor, som spiller på de rette strengene til riktig tid, men filmen prøver hele tiden å mane frem de store følelsene i meg. 
Det pøses på med glede, forelskelse, savn og hjertesorg på lerretet, og det blir rett og slett litt for mye. 

Chloë Grace Moretz er et stjerneskudd med mange spennende filmer på plakaten fremover, og jeg gleder meg til å følge med på henne – denne gangen holdt det dessverre ikke. 

Se traileren for filmen her, og si din mening om «If I Stay» i kommentarfeltet! 
