Latterlige damer
To rutinerte damer pluss en rutinert nykommer: 
Det kan nesten ikke gå galt! 

Det gjør det da heller ikke når Hege Schøyen, Linn Skåber og Cecilie Steinmann Neess tråkker til på Latter Scene i Oslo. 

Det vil si: 
Kveldens premiere på «Latter på Latter» kunne nok gått glattere. 
Alle de tre har sine ubetalelige særtrekk: 
Den langstrakt sofistikerte Schøyen, råfrekke Skåber og den kjempende klovnen Nees. 

Å samkjøre så mye talent, å finne den helt holdbare balansen, krever utvilsomt sitt. 
Og det gjenstår litt tid og et par forestillinger til før det glir balsamglatt. 

Gloriøst 
Men innhold og potensialet er gloriøst nok. 
Og musikant og mannlig alibi Trond Hanssen gir en jevnt fin foundation. 
Så fem`ern er det ingen tvil om. 

Forestillingens push up er damene selv: 
To rutinerte blonde komedienner og en svarthåret energibunt. 
De to eldste inviterer den yngste inn i folden med mild mobbing og omsorgsfullt spillerom. 

Østrogen 
Her og der springer det ut glitrende perfide små bekker av østrogen, som når den gode gamle jentegjengen samles rundt tidens dametabuer, når sjekkesiden ParrePlassen.no spilles mot baklerretet eller når Skåber lar alt henge ute som mora fra helvete i sin tale til datteren 18-årsdag. 

Det finnes ett «farlig» og balanserende nummer. 
Det står Schøyen for når hun med egen tekst driver dressur på Nees som filippinsk hushjelp. 
Det er morsomt og ganske så beskt - og kveldens høydepunkt. 

Joda, jentene på Latter leverer strålende, de. 
Og det vil stråle enda mer under kveldene som ligger foran. 
