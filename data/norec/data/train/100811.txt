Ozzy Osbourne:«Black Rain» 

(Epic / SonyBMG) 

Lett metal fra tungt ikon. 

Ozzy Osbourne (58) har for lengst blitt kommersiell multi-millionindustri på bekostning av sitt eget utgangspunkt som metalverdenens store busemann. 
Derfor er det ingen overraskelse at «Black Rain» - hans første originalplate på seks år - låter atskillig mer polert og lettere enn noen gang, hvilket også passer Ozzys stemme, som på langt nær har den samme edgen som før. 
Godt i så måte at hans gamle våpendrager på gitar, Zakk Wylde, fremdeles både er offensiv og aggressiv i spillestilen. 
Ozzy selv er på alle måter i ferd med å bli en gammel mann, noe også tekstenes nye modenhet bærer preg av. 
Også Ozzy - i likhet med de fleste store artister med adresse USA for tiden - er bekymret over tingenes tilstand under Bush-regimet. 
Akkurat det er en ny dreining hos Ozzy, og samtidig den største «nyheten» ved dette albumet, som neppe skaffer Ozzy nye musikkfans. 

ANBEFALTE KJØP: 
«I Don't Wanna Stop», «The Almighty Dollar» og «Countdown's Begun». 
