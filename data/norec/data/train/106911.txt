Bli kongen av gata!
Hvordan blir en fotballkamp egentlig når finter, tunneler, hælspark og den slags fiksfakseri er viktigere enn å score mål? 

Jo, det blir litt frustrerende og ganske morsomt. 
Det er i alle fall min konklusjon etter å ha stiftet bekjentskap med «FIFA Street 2» (uten å ha spilt forgjengeren, forøvrig, bare så det er sagt). 

Spillets innhold er i korte trekk at du spiller fire mot fire (tre utespillere og én keeper på hvert lag) på en relativt liten bane der «alt er lov». 
Det blir aldri frispark eller skader, og kampen er avgjort når det ene laget når et visst antall mål. 

Nok av action med andre ord - her er det ikke noe vits i å holde ballen i laget og drøye tiden. 

Men det finnes regler, og det gjør at en kamp kan skifte karakter i løpet av svært kort tid. 
Det har seg nemlig slik at man samler poeng ved å utføre finter, lekre detaljer og ved å ha et ellers godt samspill i laget. 

Når man har samlet nok poeng får man en såkalt «gamebreaker», og da kan kampen avgjøres til din fordel selv om du ligger under 0-4. 
Dersom du i løpet av de sekundene du har en gamebreaker klarer å drible bort alle motstanderne for så å score, vinner du nemlig kampen uansett hva stillingen er. 

Mislykkes du med å score i løpet av de sekundene du har gamebreakeren, så må du starte på null igjen og faren for at motstanderen får sjansen før deg er stor. 

Det høres kanskje teit ut, og i begynnelsen er det en smule irriterende. 
Men etter å ha kommet skikkelig inn i spillet ble det rett og slett en litt kul greie som gjorde at man måtte holde konsentrasjonen oppe hele tiden. 
Som det så fint heter når toppidrettsutøvere uttaler seg: 
Det er små marginer som avgjør. 

Som seg hør og bør når FIFA-gjengen leverer varene, er det ikke mangel på kjente ansikter. 
Man kan for eksempel spille landskamper, og da er gata stappet med stjerner. 

Brasil har for eksempel Dida, Ronaldinho, Ronaldo og Adriano på laget, mens England består av Paul Robinson, David Beckham, Wayne Rooney og Steven Gerrard. 
Du kan i tillegg selv bytte ut med andre profilerte spillere fra de forskjellige landene. 

Du kan også bygge opp din egen profil og spille tilfeldige kamper for å bygge opp ryktet ditt og etter hvert starte ditt eget lag. 
For min del ble det et lite antiklimaks etter å ha lekt meg med Ronaldinho og Ronaldo noen timer. 

Grafikken er helt grei og stemningen i spillet er urban og ungdommelig - kanskje litt fremmed for en aldrende og ikke fullt så urban fyr fra landet. 
For øvrig er det mye kul musikk som du kan redigere og fikse og trikse med selv, hvis du måtte ønske det. 

Dette spillet når ikke heeeelt opp hos meg - det er nok mye på grunn av varigheten. 
Kampene er såpass intense og actionfylte at det rett og slett kan bli for mye av det gode. 

Det er et enormt fintereportoar tilgjengelig, og du kan terpe detaljer til du blir grønn i trynet. 
Men til syvende og sist synes jeg at det som skjer ute på banen blir litt for likt fra kamp til kamp. 

At det føles rart å skulle være mer fokusert på finter og fjas enn å få ballen i mål til enhver tid, har jeg klart å se bort ifra. 
Tror jeg. 

PS! 
Spillet er også ute til PSP og Nintendo DS. 
Disse versjonene er ikke testet. 
