Film:Brutal og besk 

Oppsiktsvekkende skarp film fra en mørk side av det moderne Kina. 

Kina. 
15 år Regi: 
Jia Zhang-Ke Med: Zhao Tao, Jing Wu, Wang Baoqiang, Luo Lanshan 

Fire skjebner - fire personer som fremkaller vår sympati - satt i grell kontrast til vold, drap og selvmord. 
Dette er flettet sammen på en måte som både skremmer og fascinerer fordi det faktisk er forståelig hvorfor dette brokete persongalleri handler som de gjør. 

Med utgangspunkt i virkelige hendelser fra dagens Kina, har regissøren spunnet en historie der korrupsjon, fremmedgjørelse, grumsete familieforhold og brutte drømmer gjør noe med enkeltmenneskets etiske vurderinger. 

Gjentatte trakasseringer, det være seg av fysisk eller psykisk karakter, gjør at filteret som holder en på rett side av loven, hviskes ut. 
Voldshandlinger blir mer en befriende faktor enn en trussel for ens egen frihet. 

Filmen er brutal og besk i handling og holdning. 
En realistisk nærgående tone mikses med stiliserte scener. 
Assosiasjoner til kinesiske kampsportfilmer er nærliggende. 
Tarantino er også et navn det er naturlig å assosiere til. 
Det stillferdige lavmælte eksploderer i blodige voldsutgytelser. 

Og hvem har begått den største synden? 
Det er spørsmålet som anslagsvis oppsummeres i denne filmen som beveger seg i uforutsigbar retning med en nervepirrende grunntone. 
