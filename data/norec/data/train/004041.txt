Savages
Dette er ikke Oliver Stone på sitt «farligste». 

Oliver Stone har aldri vært en kjedelig regissør, selv ikke når han lager filmer som underholder mer enn de provoserer. 

Savages forsøker å være en slags moderne True Romance, og er en voldelig narkothriller med sort humor og seksuelle undertoner. 

Den er ujevn, har noen litt for vage hovedfigurer, og inneholder en lureslutt som jeg synes er unødvendig. 
Men den er i hvert fall ikke kjedelig. 

Uten moralske skrupler 

Ben (Aaron Johnson) og Chon (Taylor Kitsch) driver en lukrativ hasjbusiness i California. 
De deler også den samme kvinnen, Ophelia (Blake Lively). 

Trekløverets liv settes i fare når et meksikansk narkokartell krever innpass i forretningsvirksomheten. 

Kan pene, unge amerikanere stå i mot tunge, kriminelle drapsmenn uten moralske skrupler? 

Bifigurene mer interessante 

Oliver Stone greier ikke helt å selge inn Ben, Chon og O som tett sammensveiset trekløver. 

Johnson, Kitsch og Lively spiller greit, men det oppstår ikke den nerven mellom dem som gjør at jeg helt tror på deres funksjoner i historien. 

Faktisk er noen av bifigurene mer interessante, som Salma Hayek som kartellsjef, John Travolta som korrupt politimann og, ikke minst, Benicio Del Toro som den utrolig skumle og uforutsigbare kartellmorderen Lado. 

Tynt lag humor 

Det Oliver Stone lykkes med, er å fortelle en til tider svært brutal historie uten at den blir for mørk. 

Det ligger et tynt lag med sort humor over de verste voldssekvensene, som gjør dem litt mindre vanskelig å se på. 

Dette kan oppfattes som Stones kommentar til de fryktelige drapsmeldingene som tikker inn omtrent daglig fra den pågående narkokrigen i Mexico, selv om han ikke dykker særlig dypt ned i materien her. 

Rufsete overflate 

Filmen er velgjort på alle måter, og har et rått uttrykk med bruk av forskjellige filmtyper, slik Stone også gjorde i større grad i langt bedre Natural Born Killers. 

Det virker også denne gangen. 
Savages er kanskje ingen dyp film, men den har i det minste en rufsete overflate. 

Dette er ikke Stone på sitt «farligste», men heller ikke på sitt kjedeligste. 
