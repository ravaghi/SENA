End of Watch
Denne filmen sitter trygt plassert i mellomgulvet mitt! 

End of Watch er en intens og brutal politithriller med en sterk emosjonell kjerne. 

Hverdagen til en politipatrulje brettes ut med en tett kameraføring, som gjør at vi kommer bokstavelig talt nært innpå både figurene og de ekstreme situasjonene de havner i. 

Jake Gyllenhall og Michael Peña spiller fryktelig godt, og gjør at ingen er uberørte etter å ha sett filmen, skrevet og regissert av David Ayer i toppform. 

En sterk følelse av tilstedeværelse 

Stedet er South Central i Los Angeles. 
Politimennene Bryan (Gyllenhall) og Mike (Peña) patruljerer gatene på jakt etter kriminelle elementer. 

Vi får også et innblikk i hvordan et så nært samarbeid har skapt svært tette bånd mellom dem, som går langt ut over jobben. 

Vi følger dem i blomstrende privatliv med sine respektive bedre halvdeler, Janet (Anna Kendrick) og Gabby (Natalie Martinez). 
Samtidig kommer de litt for nært innpå et seriøst skummelt narkotikakartell, som har fått innpass i bydelen. 

Et kamera er alltid tilstede, noe som forklares med at Bryan har film som valgfag på kveldskurs. 
Historien utvides ganske fort til også å fortelles med tredjepersons vinkel, men fremdeles med håndholdt estetikk. 

Det gir filmen et dokumentarisk preg som høyner realismen. 
En sterk følelse av tilstedeværelse på et distinkt geografisk punkt preger End of Watch, både i spenningsfylte sekvenser og mer hverdagslige situasjoner. 

Tilfører historien en tøff nerve 

Under disse kaotiske omstendighetene makter både Gyllenhaal og Peña likevel å skape solide figurer, med en troverdig forankring. 
Jeg liker måten deres forhold skildres, og hvordan de backer hverandre som mer enn kolleger. 

Enkelte av individene de møter kan oppfattes som en smule overdrevne, spesielt Big Evil, skummelt spilt av Maurice Compte, men det tilfører historien en tøff nerve som den har godt av. 

Det kan kanskje være vanskelig å se større ambisjoner bak David Ayers film, annet enn å skildre samholdet mellom partnere i politiuniform i nabolaget han selv vokste opp i. 

Men det greier han til gjengjeld å skildre strålende, med noen skikkelig hardbarkede scener og dertil realistiske konsekvenser. 
Denne filmen sitter trygt plassert i mellomgulvet mitt! 
