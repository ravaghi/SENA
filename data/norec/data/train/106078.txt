Sjarmerende gjensyn
En Nintendo 64-klassiker gjenoppstår på DS. 
Med litt vaklende ben. 

Spillutvikleren Rare var legendariske på Nintendo 64, med spill som «Goldeneye», «Blast Corps» og «Banjo-Kazooie». 
Og også «Diddy Kong Racing», som nå har blitt gjenskapt på Nintendo DS. 

Og spillet har beholdt mye av sjarmen. 
En rekke søte dyr, med Diddy Kong (sønn av Donkey Kong) i spissen kjører om kapp med biler, båter og fly på en eventyrøy. 
Det handler om å vinne løp og motta ballonger, som brukes til å låse opp mer og mer av øya. 

For å ta det bra først: kjøreopplevelsen er utrolig glatt og tilfredsstillende, med nok dybde til å utfordre både voksne og barn. 
Dette har Rare klart å beholde fra Nintendo 64-versjonen. 

Men spillet er også utvidet med egne deler for Nintendo DS sin trykksensitive skjerm, dessverre. 
En haug med brett der man skal sprekke ballonger føles bare billig og kjedelig. 
Og gimmicken med å vri på en propell eller spinne et hjul med stylusen er helt unødvendige tillegg som bare ødelegger for hovedspillet. 

Man merker at «Diddy Kong Racing» er et gammelt spill på mange måter, men hoveddelen av spillet fungerer like bra i dag som da det kom på 90-tallet. 
Derfor er det bare synd at Rare har slengt på nye elementer som føles så billige at de gjør spillopplevelsen mindre morsom enn den kunne vært. 
