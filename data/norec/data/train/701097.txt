Lille Kirikou på nye eventyr
Her er oppfølgeren til det fantastiske animasjonseventyret «Kirikou og trollkvinnen» fra 1999. 
Franske Michel Ocelot, oppvokst i Guinea, lar smågutten Kirikou redde landsbyen sin fra nye farer. 

«Kirikou og villdyrene» har de samme intense fargene, blomsterrikdommen og de overraskende fortellingselementene som i det første eventyret. 

Når nummer 2-filmen ikke når like høyt opp, skyldes det mangelen på én lang historie. 
Men kanskje dette er en voksen innvending — mon tro om ikke de minste kinogjengerne trives fint med et kjede satt sammen av flere fortellinger? 

Fortsatt herjes Kirikous afrikanske landsby av den vakre, men onde trollkvinnen Karaba og hennes svarte fetisjer. 
Den lille, nakne gutten må dessuten i nærkamp med ville dyr og stikkende bier. 
En utfordring er det også å finne motgift til planten som forgifter landsbyens kvinner. 

Selv om handlingselementene er afrikanske nok, blir de aldri mer eksotiske enn at motiver fra vår kultur kan gjenkjennes, som det at minstemann har fordel av å være liten og kan takle det de store ikke klarer. 

Deilig afrikansk sound er det også denne gang, med musikk av Manu Dibango og sang av Youssou N'Dour og Rokia Traoré. 

Gå og kos dere. 
