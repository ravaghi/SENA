Tiden som går
Regi og manus: 
Aslaug Holm 

Medvirkende: 
Markus, Lukas, Tore Buvarp, Aslaug Holm 

Aldersgrense: 
Tillatt for alle 

I åtte år fulgte filmskaperen Aslaug Holm sønnene Markus og Lukas med kamera. 
Resultatet er «Brødre», en vekselvis hverdagslig og eksistensielt undrende dokumentar om det å vokse opp. 

Vi følger guttene hjemme på Sagene i Oslo og i mors barndomshjem på Smøla, fra første skoledag til siste eksamen i tiende, som klumsete småbarn og unge menn klare for verden. 
Hele veien viser Holm et godt øye for talende detaljer og vakre bildeutsnitt. 
I blant stopper hun opp og spør seg selv hva Markus og Lukas vil komme til å huske fra disse årene: 
Barack Obama som vinker fra balkongen på Grand Hotel eller den gamle grusbanen med de slitne målene? 

Det kan innvendes at «Brødre» nok ville ha virket sterkere hvis den faktisk kom ut for åtte år siden. 
Siden den gang har vi levd i en verden av sosiale medier, reality-TV og Knausgård — «selfies» i alle kanaler - og det er bare måneder siden vi så «Boyhood» på kino. 
I dag føles rett og slett ikke et innblikk i «de andres liv» like spesielt som det gjorde da. 

Samtidig kan ingen ta fra Aslaug Holm at hun har laget et stykke film som har autentisk, allmenngyldig kraft. 
Grunnen er hennes varme fremstilling av noe vi alle må forholde oss til: tiden som går. 
