Ektefølt, men schizofrent
Ærlig og varm, men litt schizofren familieskildring fra australsk debutant 

HANDLER OM: 
15-årige Thomas har nettopp flyttet til et nytt sted og blir tvunget til å ta ansvar for sin fysisk ustyrlige autistiske bror da moren blir gravid. 
Men mest av alt ønsker han å leve et helt vanlig ungdomsliv. 
Og hva skal han gjøre når den blonde nabojenta Jackie dukker opp og viser interesse? 

DOM: 
«The Black Balloon» er regidebuten til australske Elissa Down. 
Og som med mange debutanter før henne er det et sterkt personlig tema hun behandler i sin første film. 
Hun gir oss et unikt og humant innblikk i hvordan det er å leve med et menneske som krever ens fulle oppmerksomhet døgnet rundt. 
Filmen klarer ikke alltid å bestemme seg for hva den skal være, og hopper litt for lett mellom sommerlett feelgood og sårt familiedrama. 

Det oppleves til tider som noe schizofrent og episodisk. 
Man venter liksom på noen dramatiske grep som kunne dratt historien i en mer bestemt retning. 
Manglene tilgis likevel i stor grad når prosjektet er så gjennomført ærlig og ektefølt, og med en nær perfekt rollebesetning. 
Supermodellen Gemma Ward fyller rollen sin med fortryllende «girl next door-sjarm», og en Oscar-jury svak for autistroller har nok allerede notert seg navnet Luke Ford. 
