Freecorder - tar opp det du hører
Hører du noe på PCen som du ønsker å lagre? 
Her er kanskje den beste gratisløsningen. 

Nettradio, musikk, intervjuer og portretter. 
Mye av det som strømmer gjennom PC-høyttalerne dine kunne vært kjekt å ta med seg på MP3-spilleren eller mobiltelefonen, men det er ikke alltid så enkelt. 

Det er her Freecorder fra Applian Software kommer inn i bildet. 
Programmet legger seg som en egen verktøylinje i Firefox og Internet Explorer, og når du hører noe du gjerne vil lagre til harddisken i form av en MP3-fil, er det bare å trykke på "Record"-knappen. 

Når sendingen eller sporet er ferdigspilt, kan du bare trykke på stopp-knappen. 

Helt til høyre på verktøylinjen ligger til og med en mini nettradiospiller, der du kan legge inn dine favorittkanaler. 
To kanaler som spiller musikk ligger der allerede. 

Alt du kan høre 

Programmet klarer å fange lyden uansett kilde, og bruker teknikker som fungerer bedre enn andre programmer som typisk bruker "Stereo Mix" fra lyddriveren når innspillingen pågår. 

For det første stilles innspillingsvolumet korrekt uansett hvor høyt du spiller, du kan til og med skru av lyden helt. 
For det andre spiller den kun inn fra den første lydkilden. 
Det betyr at lyder som dukker opp i etterkant mens opptaket pågår, som klikk fra nettleseren og lyder fra windowsmiljøet, ikke forstyrrer opptaket. 
Det er imidlertid mulig å overstyre dette dersom du skulle ønske det. 

Automatiske spor 

Programmet starter ikke opptaket før lyden dukker opp, og oppdager selv opphold mellom sanger, og lager separate MP3-filer av materialet. 

Utviklerne understreker at programmet bruker en driverløs modell, og at systemet ditt ikke vil påvirkes negativt av å ha installert Freecorder. 

Gratis 

Applian har også noen langt mer sofistikerte løsninger i sin portefølje, som blant annet analyserer musikken og lager korrekte filnavn automatisk, men disse programmene koster penger. 

Freecorder er som nevnt gratis, og fungerer i Windows XP og Vista. 
Du finner mer informasjon og kan laste ned programmet (2 MB) fra denne siden. 
