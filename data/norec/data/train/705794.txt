Janove:Inn i det ukjente 

Janove utvider universet. 
Det er slik det skal være. 

Janove: "Hengtmann" (Petroleum) 

Mens Janove Ottesens første soloalbum etter parkeringen av Kaizers Orchestra lå tett opp til gamlebandet, går han nå nye veier. 

Samtidig slipper han ikke helt taket. 
Åpningskuttet "Engel" handler om Marlene, en kobling til forrige soloalbum "Artisten og Marlene". 
En flott sang, der Janove uanstrengt veksler mellom det intime og det storslåtte. 

"Stormen" får meg til å tenke på Morten Abels bidrag til filmen "Alt for Egil", uten at det nødvendigvis lyder likt. 
Det er likevel noe med fraseringen. 
Når det gjelder måten å uttale ord på, har Janove forøvrig en suveren evne til å få rimene til å gli. 

Han er showmann og midtpunkt, men besitter en vokal kontroll man ikke alltid tenker på. 
Rent teknisk er han langt, langt mer enn ompa-ompa. 
Dessuten har han aldri vært en bedre ordkunstner enn han er i dag. 

Det gjelder ikke minst i tittelkuttet "Hengtmann", som ellers hviler tungt på trommene. 
En tøff låt, forsterket av energisk koring. 
Nok sagt/All makt i enden av en penn/Du endrer og forandrer deg til me kjenner deg igjen, hamrer Janove ut på en måte som vil få meg til å huske ordene. 

Deretter får vi et brått sprang til duetten "Våpen" med Ane Brun. 
Nydelig sang, herlig sunget og suveren tekst. 

"Klappjakt" er første låt her som jeg ikke helt takler. 
Oppjagd og fønky med klapperytmer, uten at den utvikler seg. 
"Pyramidene" foretar derimot en reise til noe George Harrison kunne lagd etter en langtur. 
"Øyeblikkfanger" er et eksperiment med rytmer og lyd, uten at sangen fester seg. 

Han avslutter med "Drittsekk" i lag med OnklP. 
Rapping og Janove-sang er slektninger, og låten er passe frisk og freidig med referanser til Kaizers. 

Janove åpner med fire sterke kutt og fortsetter med fire av det mer krevende slaget. 
Alt i alt et langt mer spennende soloalbum enn man kunne regnet med, ledsaget av Børge Fjordheim, Gulleiv Wee, Mattias Hellberg og Micke Lohse. 

Beste spor: 
"Engel", "Stormen", "Hengtmann", "Våpen". 
