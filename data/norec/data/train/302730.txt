Står seg godt
«Løvenes konge» tåler å bli satt opp på kino til glede for nye generasjoner, selv i 3D. 

FILM: 
I likhet med «Hamlet», holder «Løvenes konge» seg godt. 
Riktignok er den håndtegnede Disney-klassikeren bare 18 år gammel, men det er Shakespeares drama som danner grunnlaget for historien om Simba og de andre dyrene i Afrika. 
Filmen er en vakker og slitesterk fortelling om forholdet mellom far og sønn, om svik og skyldfølelse, ansvar for fellesskapet og, ikke minst, vennskap. 

Simbas far, Mufasa, er en god konge, men han har en ond bror med pjuskete hårvekst som bruker sin sleipe hjerne til å tukle med arverekken. 
Når Scar ikke klarer å drepe Simba, prøver han i stedet å lure Mufasa i døden. 

Lille Simba legger på flukt og langt om lenge treffer han marekatten Timon og vortesvinet Pumbaa i den frodige jungelen. 
Simba vokser til, får manke og etter hvert kommer faren tilbake i form av et spøkelse, riktignok litt seinere i soga enn hos Shakespeare. 

Gode penger 

Påskuddet for denne relanseringen på kino, var at filmen ble sluppet på 3D-Blu-ray i september. 
Tilstrømningen ble større enn ventet og nå har «Løvenes konge» i ulike dimensjoner spilt inn nesten én milliard dollar. 
Hvis Disney slipper den på Smell-o-vision i 2015, vil filmen bli medlem i den eksklusive milliardklubben. 

I og med at denne anmelder har markert seg som grinebitersk motstander av lystapet man får ved å se film med solbriller, burde det ikke overraske at jeg har vanskelig for å se nevneverdige fordeler ved å oppleve «Løvenes konge» i 3D. 
Filmen er laget for å bli sett i to dimensjoner. 
Tegnerne satte i 1994 sin lit til at hjernen klarer å skape den nødvendige dybdefølelsen, slik hjernen har gjort siden filmens barndom, for ikke å si tidenes morgen. 
Hvis man stoler på at Shakespeare er liv laga, hvorfor ikke gi hjernen en sjanse? 

Skremmende 

Filmen har 7-årsgrense, grunnet flere scener med dyremishandling og truende adferd, mye takket være en gjeng hyener som onkel Scar har slått seg i lag med og som terroriserer stakkars Simba. 
En hyeneforsker anla visstnok injuriesak mot Disney på vegne av den flekkete dyrearten og man kan skjønne hvorfor. 
