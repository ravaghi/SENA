Carny
Overraskende rå monsterfilm fra tivolimiljøet. 

Carny er en tivolihorror fra 2009 med "This carnival is anything but fun" som undertittel. 
Carny kom på dvd onsdag denne uka, og må ikke forveksles med eller tas som en gjeninnnspilling av Carny fra 1980. 

Villsvindemonen viser seg å være litt av en gærning. 

Tivolihorror 

En tvilsom type selger et ondt vesen til en tivolifyr og blir stukket ned av tivolifyren rett etter at pengene har skiftet eier. 

Tivolifyren og den lurvete assitenten hans setter en bedøvelsespil i vesenet for å frakte det ut av bagasjerommet på bilen og inn i tivoliet, men det er ikke nok til å forhindre at assistenten får seg en lusing så øyet hans spretter ut. 

To bedøvelsespiler til, så er det onde vesenet nede for telling. 
Deretter klippes det til sheriffen i bygda: 
Lou Diamond Philips. 

Når tivoliet kommer til landsbyen Reliance, hvor Philips er sheriff, blir den lokale pastoren maks urolig. 
Han river ned tivoliplakater og stiller seg opp ved tivoliinngangen med advarsler til folk om at sjelene deres står på spill. 

Pastorens sønn er av den skinnhellige typen overfor faren sin, og drikker seg småkjekk etter å ha vært med faren og revet ned plakater. 
Vel framme på tivoliet samme kveld pælmer han popcorn på det onde beistet underveis i forestillingen og irriterer beistet så grundig at det sprenger seg ut av buret. 

Og så er sirkuset i gang, som Øystein Sunde ville sagt. 

Over snittet i alle henseender 

Carny har jevnt over god standard på skuespillerne, og manuset består, inntil et visst punkt, av akkurat det jeg forventer fra en film som denne. 
Det er hyggelig å se Philips i en jovial og uanstrengt rolle som lovens klippe i en liten landsby. 
Det kler ham. 

Siden dette er en tivolifilm, består filmen også av tivoliets severdigheter som elefantmannen, en kjempe med hender store som steikepanner, ei løvedame og ei søt synsk dame som spår Philips i hånda og ser død og fordervelse. 
De tivoliansatte er med som kuriositeter, og det er kun den synske dama som har noe å si for filmens utvikling. 

Et råskinn i riktige omgivelser 

Carny overrasker med å være råere enn jeg først trodde. 
Beistet eter av folk ansiktet og flerrer dem åpne, og folk viser seg å være enda ondere enn forventet. 

Jeg liker det godt når en film ikke sparer på bestialiteten hverken hos monstre eller mennesker. 

Den tette, grå Kanadiske vårskogen er perfekt for denne typen horror, og en bra omgivelse for monsteret på frifot. 

Monsteret 

Jeg må utbrodere litt rundt dette monsteret uten å avsløre for mye. 

Monsteret er nemlig en eksisterende legende fra de dype skoger rundt New Jersey, og Carny porsjonerer godt ut detaljene i monsterets utseende. 

I begynnelsen er det bare tilskuernes frykt og stotring som sier meg noe om hvor forferdelig dette monsteret ser ut, men etter hvert avsløres utseendet og jeg ser hva det er den lille landsbyen har å stri med. 

Teknisk skapes monsteret av en blanding av CGI og dukkeføring, og ser ut som en slags villsvindemon med flaggermusaner. 
Litt som demonene i Constantine, hvis du husker dem. 

Villsvindemonen viser seg å være litt av en gærning, og et par sekvenser skiller seg ut i veldig positiv grad. 

Blant annet en mor-sønn-samtale i en bil som avsluttes med at sønnen nappes ut av bilen og pælmes ned på panseret mens mora står i forgrunnen, helt inntil kameraet og hyler. 
Herlig. 

Slutten overrasker 

Mot slutten, eller det jeg tror er slutten, tror jeg filmen skal gå på automatpilot i opptråkkede spor. 
Men den gang ei. 
Carny tar innersvingen på meg og lager to slags vendepunkt, der pastoren skal få mer å si enn jeg hadde forventet. 

Carny gir meg en desillusjonert slutt, en dyster og pessimistisk oppsummering, og jeg tror jeg liker det jeg ser. 

Jeg var bare ikke helt forberedt, men jeg satt heller ikke og så på klokka. 
Carny er ingen toppfilm, men den anbefales 
