Uimotståelig Oslo-historie
Trond Granlunds gamle østkantviser er vårens varmeste. 

||| 
ALBUM: 
Oslo-nostalgien blomstrer. 
Finn Kalvik og Erik Fosnes Hansen skildrer Grorud på sin fengende, nye plate - og her er Trond Granlund, som har hentet opp sangrepertoaret til foreldrene sine, altså sin barndoms inspirasjon. 

Særlig faren er stadig framme ved mikrofonen, mens Trond og hans inspirerte musikere løfter plata til å bli mye mer enn en kuriositet. 

Rolf Granlund, 90 år gammel, har en stemme som er skåret rett ut av norsk revy. 
Tronds sønn Tommy er en dyktig gitarist. 

Og Trond selv har knapt sunget bedre enn han gjør på disse fordums, folkelige sangene. 

Vårens varmeste plate; fylt med en patina som dufter ei halv ei på to, reven tigerstadpels, Rolf Søder, brune kafeer, hjemvendte sjøfolk, rulletobakk og kokekaffe. 

Låter som «Den da'n ødelagt» og «Den få'kke du» er totalt uimotståelige. 

Et prosjekt som sprer både glede og vakkert vemod. 
