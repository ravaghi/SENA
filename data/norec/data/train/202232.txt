Logitech Speaker Lapdesk N550
Smart pute for deg som liker å ha PC-en i fanget. 

PC-salget opplever fortsatt god vekst, og nesten alle maskinene som selges i de store elektronikkjedene er bærbare. 
Det har sine fordeler, men også ulemper. 
En konsekvens er at mange har PC-en i fanget, noe som i sjeldne tilfeller kan føre til høy temperatur og tilhørende hudplager. 
Dette er et lite men økende problem, spesielt blant yngre, da undersøkelser viser at disse oftere sitter med PC-en på fanget, spiller spill eller driver med aktiviteter som gjør at PC-en blir spesielt varm. 

Mer vanlig er det imidlertid at PC-en får det verst, på grunn av overopphetning, noe som kan slå negativt ut på blant annet batterilevetid og støy. 
Ofte kan PC-ene bli tregere også, fordi maskinen automatisk skrur ned hastigheten for å unngå overoppheting. 

Bruk mellomlegg 

Logitech Speaker Lapdesk N550 

Hvis man absolutt vil ha PC-en på fanget bør man ha noe imellom, og her finnes flere kjøleløsninger, både passive og aktive. 
Aktive har som regel en innebygd vifte, eksempelvis Speaker Lapdesk N700, som vi har testet tidligere, mens passive består av materiale som holder temperaturen nede og samtidig gjør PC-en mer behagelig å ha i fanget. 
Slike får du kjøpt der de selger kontorutstyr, og prisene starter gjerne på godt under hundrelappen. 

En sofapute, teppe, dyne eller lignende er vanlige, men veldig dårlige valg, da dette ofte vil virke isolerende, og som regel bare føre til at maskinen blir enda varmere. 

Ofte er det små, tynne maskiner med høy ytelse som er verstingene. 
Materialet er kanskje også svært varmeledende, for eksempel aluminium. 
En litt større maskin med litt volum og mindre datakraft, blir gjerne langt mindre varm, men alle blir til en viss grad varme under tøff belastning. 

Logitech Speaker Lapdesk N550 er lillebror til den omtalte Speaker Lapdesk N700, og er beregnet for slike små maskiner. 
Vi testet den med en 13,3-tommer, stort større enn det vil vi ikke anbefale siden maskinen da vl dekke over mesteparten av høyttalerne. 

I motsetning til N700 er dette en passiv løsning, altså uten vifter. 
Den har en plan og hard oveflate, med gummidetaljer og stoppere nederst. 
Den kobles enkelt til en ledig USB-port i PC-en, og trenger ingen installasjonsrutine i Windows XP og nyere. 
Den skal også fungere med MacOS. 

Få sekunder etter at den er tilkoblet, har høyttalerne overtatt for de interne høyttalerne, og du vil (mest sannsynlig) få en langt bedre lydopplevelse enn med de interne høyttalerne. 
Vi er faktisk litt småimponert over bassen, og at lydnivået kan skrus så høyt at det slett ikke er nødvendig med mer guffe, nesten uansett hvor du sitter. 
Vi snakker uansett om et 1-manns-anlegg. 

Under platen sitter en lett skrånende pute av et pustende materiale, som sørger for at du ikke blir svett på lårene under bruk. 

N550 kan dessuten like gjerne stå på bordet, noe som vil gi en lett skrånende posisjon og dermed også bedre ergonomi for mange. 
Dessuten blir basseffekten i høyttalerne enda hakket bedre når den står på bordet. 

Konklusjon 

Dette er en smart løsning som, prisen tatt i betraktning (du bør finne den til rundt 400 kroner), absolutt kan være en god investering som kombinerer beskyttelse med bra lyd. 
Vi gir tommelen opp, og triller en sterk firer, MEN da under forutsetning at du har en 13-tommer eller mindre PC. 
Har du større, vil PC-en dekke høyttalerne, og ødelegge lydbildet. 
Da bør du se nærmere på Speaker Lapdesk N700. 

Og så var det dette med størrelsen da, som vil være et ankepunkt for de mest mobile i befolkningen. 
Den måler nemlig 430 x 250 x 50 mm og veier 1,1 kg. 
