Klumsekomedie med Tinder
Issa er lei dating i sesong to av «Insecure». 

Selv om det oser usikkerhet og dårlig timing av den klumsete hovedkarakteren «Issa Dee», er det lite usikkert over og god timing i den lett pinlige komiserien «Insecure», stødig skapt, skrevet og spilt av den talentfulle manusforfatter og hovedrolleinnehaver Issa Rae, som har studert afroamerikanske studier ved Stanford-universitetet og står bak webserien og boka «The Misadventures of Awkward Black Girl». 
På sitt sterkeste slår seriene hennes an noe av den nyere humortonen fra serier som «Louie», «Better things», «Happyish», «Easy», «One Mississippi», «I Love Dick», «Divorce», «Master of None», «Chewing Gum» og «Atlanta». 

Relasjoner og pinligheter 

Sesong to av «Insecure» begynte denne uka på HBO Nordic, med første episode «Hella Great». 
Der dagdrømmer Issa seg bort på date, til eksen Lawrence, som hun svek i første sesong. 
«How are you still single?» spør en uinteressant mann, før han dyttes utenfor tankens tinder da hun drømmer seg vekk i en rap, før hun søler drinken i fanget hans. 

«Insecure» er dels pinlighetshumor, dels relasjonsdrama, en «will they, won’t they?» med tekstplakater på skjermen med meldinger à la «Skam», og de intense ladningene i en tilsynelatende bagatell om å hente post, fra «I’ll come by tomorrow after work» til «I’m not gonna make it. 
Could you just mail it?» 
Meldinger skrives og slettes før de ikke sendes. 
Og hun stresspusser tennene mens hun stalker den nye dama til eksen på mobilen. 

Musikken, fra Kendrick Lamar til The Weeknd, er en styrke. 
Og serien gjør også god bruk av klippeteknikken fra «Nattsvermeren», der en person dessverre ringer på en annen dør enn forventet. 

Kortvarig lykke 

Karriereadvokatvenninne Molly går til terapeut, og forsøker ikke å stirre på joggende, glinsende sixpacks på treningstur med Issa. 
Molly tuller med at «One day I looked over, and my dick meter was all the way on E», og Issa er også «tired of this dating shit». 
Blikket på menn og seg selv øves i speilet, men de snubler stadig. 
Og livets lykker er korte, som da han endelig kommer, sent, men så kommer tidlig. 

Lik i «Ally McBeal» eller «Seks fot under» drømmer Issa at hun gjør drastiske ting hun aldri ville turt. 
Men det er også morsomme hverdagsproblemer, som da hun forsøker kysse, men skaller, eller må lete etter nye vibratorbatterier i fjernkontroll og røykvarsler, ikledd t-skjorte med teksten «Hump. 
Make America gyrate again». 

Som i den briljante serien «Atlanta» ligger «Insecures» politiske edge i skildringen av den afroamerikanske erfaringen, som harseleres herlig med blant annet gjennom Issas hvite leksehjelpjobbvenninnes krampekorrekthet, Mollys lønnsgap til hvite kolleger, Lawrence som blir stoppet av trafikkpolitiet og skrur radioen fra hiphop til jazz, hans kleine trekant med to sprengkåte hvite kvinner, og slavesåpeserien som alle ser på tv. 

Sesong to er lovende, men mangler skarpheten til «Atlanta» som edgy humor, og det geniale fjaset til «Broad City» (ny sesong i august) som venninnekomedie. 

Anmeldelsen er basert på de fire første episode av sesong to. 
