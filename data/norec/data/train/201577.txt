Nokia E61
Et alternativ til Communicator-mobilene har vært proffbrukernes største ønske fra Nokia det siste året. 
Spørsmålet er hvorvidt E61 tar ett skritt i riktig retning. 
Les testen her. 

Nokia E61 er en av de mest unike mobilene som finnene har kommet med de siste årene. 
Riktignok har selskapet hatt de nevnte Communicator-mobilene i flere år. 
Disse har som kjent også innebygd QWERTY-tastatur. 
Allikevel er E61 den første modellen som kombinerer dette med et mer eller mindre klassisk candy bar-design. 

Mindre enn ventet 

Allikevel skal vi ikke begynne å påstå at designet på Nokia E61 er helt vanlig. 
For man legger fort merke til at denne telefonen er en god del bredere enn andre mobiler. 
Den minner faktisk mer om en PDA-mobil enn en helt vanlig mobiltelefon. 

Nokia har imidlertid klart det kunststykket å få denne mobilen til å føles langt mindre enn ventet. 
Grunnen er at designerne til Nokia har fått med seg siste trend i mobilverdenen, nemlig syltynne mobiler. 
Nokia E61 er bare 14 mm tykk. 
Mobilens dimensjoner er på 70 x 117 x 14 og vekten er på 144 gram. 
Dette gjør at mobilen faktisk ligger relativt behagelig i lommen. 

Telefonen har ikke overraskende fått en diger skjerm, med veldig gode spesifikasjoner (320 x 240 og 16 millioner farger). 
Alt i alt er vi veldig fornøyde med skjermen, men til tider kan den faktisk føles litt lite skarp. 
Det litt slørete bildet kan nok forklares med at skjermstørrelsen er på hele 2,8 tommer. 

Et annet punkt vi selvsagt må kommentere er tastene, som tross alt vil være en av hovedgrunnene til at man går for denne mobilen. 
Vi har imidlertid ikke den helt store sansen for løsningen til Nokia. 
Tastene blir nemlig litt i minste laget for store herrehender, samtidig som responsen ikke er like bra som vi kunne ønske. 
På tastaturfronten synes vi faktisk at Sony Ericsson M600i har en bedre løsning. 
Nokia skal derimot ha skryt for at de har lagt til dedikerte Æ-, Ø- og Å-taster. 

Gleder proffene 

Fordelen med det brede designet på Nokia E61 er at den har fått plass til en masse teknologi som bringer et smil om munnen til proffbrukeren. 
3G og EDGE er selvsagt innebygd. 
Det samme er støtte for trådløst nett (Wi-Fi). 
Disse tre kommunikasjonsteknologiene problemfrie virkemåte gjør dette til den nettmobilen det tross alt er. 

For E61 har selvsagt den suverene nettleseren til Nokia, som raskt og enkelt nedskalerer vanlige nettsider slik at det blir en drøm å surfe på nettet. 
I tillegg har den glimrende e-postfunksjonalitet. 
Oppsett og bruk er usedvanlig enkelt. 
Eneste ankepunktet går på tastene igjen, som gjør at man blir litt småirritert når man skriver veldig lange meldinger. 

Telefonen har flere andre proff-funksjoner som vi ikke har hatt mulighet til å teste, på grunn av mangel på ekstrautstyr. 
Som blant annet push e-post (siden dette ikke støttes i mobilnettet enda), fjernstyring av mobilen fra en sentral IT-avdeling og IP-telefoni. 

Suverene Series 60 

Vi har imidlertid testet operativsystemet til fulle. 
I rak motsetning til hvordan situasjonen var for ett år siden, gleder vi oss nå til å teste Series 60-mobilene. 
Hastigheten er en helt annen, samtidig som brukervennligheten er forbedret. 

Siden E61 tross alt er en telefon for proffbrukerne følger det naturlig nok med en rekke programmer som faktisk gjør mobilen om til en liten lommedatamaskin. 
Man har blant annet kontorprogrammer som gjør at man kan åpne og redigere de fleste Office-dokumentene. 
Man har også en PDF-leser, Zip-klient og flere andre programmer. 
Via tjenesten Nokia Business Software kan man også laste ned flere andre applikasjoner etter hvert som behovet melder seg. 

Nokia E61 er utstyrt med omtrent 75 megabyte innebygd minne, men kommer i tillegg med et 64 megabyte miniSD-minnekort som standard. 
Dette er faktisk veldig bra for funksjonene som allerede er nevnt. 
Allikevel kan det være på sin plass å huske at det kan dukke opp et behov for mer minne etter hvert som mailen og dokumentene lagres. 

Lite moro 

Proff-funksjonene er som man skjønner godt ivaretatt i Nokia E61. 
Underholdning er på sin side totalt fraværende i denne mobilen. 
Kamera er fjernet, både for å spare plass og for å tilfredsstille bedriftseiere som ikke ønsker ansatte med kameramobiler. 
For så vidt greit nok, men innimellom føles det som om mobilen mangler noe. 
Etter hvert som man har blitt vant til at mobiltelefoner er utstyrt med kamera har man nemlig blitt vant til muligheten til å ta bilder når øyeblikkene er der. 

Lyd er også et hjelpeløst tema i denne mobilen. 
I hvert fall når vi snakker om MP3-mulighetene. 
For selv om de riktige formatene støttes og kan spille av, har E61 kun et monoheadset og én innebygd høyttaler. 
Da sier det seg selv at lyden ikke er satt i fokus. 
Minnet er jo også altfor lite til at den skal brukes som MP3-spiller. 
Når det gjelder lyden er det imidlertid mer enn god nok lyd når det er snakk om tale. 
Kvaliteten på denne delen av telefonen er meget bra. 

Synd med tastene 

Alt i alt er Nokia E61 en meget god profftelefon med en masse funksjoner som vi setter pris på. 
Selve prisen er heller ikke så avskrekkende. 
3 500 kroner for en telefon med 3G, Wi-Fi og gode programmer er ganske gunstig. 
Når vi også legger til at batterilevetiden og synkroniseringsmulighetene er langt over snittet ser Nokia E61 meget gunstig ut. 

Problemet ligger imidlertid i tastene. 
Vi mener dette er telefonens kanskje viktigste funksjon og er mektig skuffet over at dette ikke fungerer tilfredsstillende. 
Det er faktisk flere andre mobiler i E-serien som gjør det samme som denne, så dersom fullstendig tastatur og stor skjerm ikke er livsviktig finnes det alternativer. 
Men bevares, E61 er en verdig oppfølger til de populære Communicator-mobilene. 

Tekniske data for Nokia E61 
