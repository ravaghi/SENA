Konsertanmeldelse:Sigrid Raabe, Øyafestivalen 

Norges kuleste artist akkurat nå. 

KONSERT: 
Sigrid 

STED: 
Tøyenparken, Oslo 

PUBLIKUM: ca. 4000 

Sigrid er ikke som andre kommende popstjerner. 
Ryktene sier at selv drevne jazzartister spiller «Plot Twist» og «Don’t Kill My Vibe» på øving og lydsjekk. 

Selvsagt gjør de det. 
20-åringens tilnærming til pop er morsommere, tøffere og mer intrikat enn hva man er vant til. 
Den tar uvante vendinger i tradisjonell innpakning og klarer å fenge både hode og hjerte. 

Les også: 
Sigrids USA-turné koster flesk 

Dette reflekteres ikke minst i scenepersonligheten Sigrid. 
Hun synger over hele skalaen, samtidig som hun gjør hver eneste lille karatebevegelse til noe tøft og rytmisk presist. 

Dessuten får hun alt til å se og høres så enkelt ut. 
I motsetning til for eksempel Lana Del Rey kvelden før. 

En mer naturlig sammenligning er måten Anneli Drecker drev Bel Canto gjennom onsdagens nittitallsminnesti på imponerende naturlig og behagelig vis. 
Samlende og fokusert på samme tid. 

Sjekk: 
Elton John er fan av Sigrid 

Mangt har vært diskutert om Sigrid Raabe siden hun var hypet til det sanseløse på årets Bylarm. 
Da hadde hun etter undertegnedes mening ikke nok gode låter til å rettferdiggjøre forhåndsomtalen. 

Konsertanmeldelse: 
Sigrid på Bylarm 

Etter en noe variabel EP og et stort samarbeid med Apple Music, kan det nesten se ut til at hypetoget likevel går i akkurat riktig hastighet. 
Men kanskje ikke så fort som maskineriet bak skulle ønske. 

Øyakonserten introduserer flere nye låter, og de man har hørt før fremføres bedre (var ikke den versjonen av «Plot Twist» strålende?). 

Om man skulle savne noe, er det sanger fremført uten band. 
De gangene jeg har sett Sigrid alene med piano har hun vist enda bedre hva hun har i seg. 

Se også: 
Sigrid får massiv ros av bransjetopper 

Det er uansett et velkomponert sett, der til og med en litt svak sak som «Fake Friends» løfter frem sin indre kraftpopagent. 
En følelse låten søker etter, men ikke helt finner i innspilt form. 

Det er i så måte en mer – om man kan si slikt etter et snaut halvår – moden artist som står på den nest største scenen i Tøyenparken. 

Selvfølgelig står hun på den største neste gang. 
Det er ikke en gang et spørsmål. 
