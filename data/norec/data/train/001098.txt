Gledessprederen
Lars Vaular: 
D'e Glede 

Lars Vaular er seg selv lik. 
Litt for lik, faktisk. 

Fjorårets solodebut La 
Hat var et hyggelig bekjentskap for de som ikke kjente til Lars Vaular, den ene halvdelen av Tier'n & Lars, fra før. 
Et knippe sterke, velproduserte låter, men også svært sprikende og ufullendt. 
I etterkant av solodebuten har Lars fullt fortjent vært Urørt-finalist, blitt booket til Bylarm med fullt band i ryggen og havnet på coveret av Kingsize. 
En aldri så liten hype, altså. 

En hype som er forståelig nok, all den tid gutten sitter på en flow langt forbi det vanlige, en musikalitet man ikke er bortskjemt med i norske hip hop-kretser og en refreng-skamløshet som er sårt etterlengtet. 
Sjelden har norsk rap vært så lite klam og lite oppstyltet som når Lars har gjort det. 
Derfor er det ekstra synd at oppfølgeren D'e Glede ikke viser fram det hele og fulle potensialet. 

Der La 
Hat var sprikende og vanskelig å få taket på, er dette blitt det motsatte - nesten farlig ensrettet. 
Tolv av femten spor er nemlig forholdsvis mellow produsert av Anand, som på ingen måte gjør seg bort, men derimot gjør sin greie; og kun den. 
Det er pent, med mye synth og behagelige trommer, men til tider også i overkant tannløst. 
Fordelen med at det kun er et fåtall uptempo, adrenalinbaserte spor er at Lars' evner som rapper, tekstforfatter og låtskriver står i høysetet. 
Disse har ikke forsvunnet siden sist, de har derimot blitt hakket mer komplekse, ambisøse og dermed interessante. 

"Skyld På Lars Vaular" (fra Urørt): 

Baksiden av den samme ensrettinga er at dersom en ser bort fra «Skyld På Lars Vaular», «Solbriller» og «Full Effekt», blir mange spor vel like hverandre. 
Urørtfinalistlåten «Samme Nr Som i 99», «Sjefen E Tilbake 
På Jobb», (glimrende), «Stikke Med Deg», (sterke) «Hvor vil du dra i dag» og «En Liten Historie» er vanskelige å skille fra hverandre ved de første gjennomlyttingene. 
De er riktignok enhetlige og utvilsomt solide, med et par vers som er outstanding, men samtidig er dette låter som går oppå hverandre og dermed delvis slår hverandre i hjel. 
Da Lars skrudde opp tempoet og turte å dumme det litt ned på debuten, strålte han. 
Selv om både Poppa Lars-produserte «Skyld på Lars Vaular» og «Solbriller På» er mulige P3-vinnere, er de ikke av det samme kaliberet som eksempelvis «Mer, Mer, Mer», «Eg E fra Bergen» og introen fra La Hat. 
Resultatet er at spillelista Best of Lars Vaular er den beste norske rap-skiva på en god del år. 
Dessverre har ikke høydepunktene kommet på samme skive. 
Ennå. 
Uten at det betyr at D'e Glede er et svakt album; det er bare litt for mye rød tråd og litt for lite overskudd til at det blir glimrende. 
