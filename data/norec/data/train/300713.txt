Norske krefter i iransk-amerikansk musikksamarbeid
Resultatet er velklingende, men lite nyskapende. 

ALBUM: 
Dette prosjektet mangler verken sterke krefter eller gode intensjoner. 

Den iranske sangeren Mahsa Vahdat og den amerikanske bluessangeren Mighty Sam McClain framfører ti kjærlighetsduetter, spilt inn i Istanbul. 

Tekstene er skrevet av Erik Hillestad og Mohammed Ibrahim Jafari og melodiene av Sigvart Dagsland, Knut Reiersrud og Vahdat. 
Musikken har bidrag fra Jarle Bernhoft og Mathias Eick. 

Et krysskulturelt forsøk på å forvandle spenningen mellom øst og vest i alminnelighet, Iran og USA i særdeleshet, til en oase av fred og forsoning. 

Blues og soul møter persiske folketradisjoner, men svært forsiktig, som i låta «Refugee of Love». 

Plata forsøker å bygge en silkevei til fred, med en musikk som er såpass konfliktsky at den er på grensa til å hviske ut seg selv. 

Ikke spesielt nyskapende, men lavmælt og velklingende som ordene i utkastet til en fredsavtale. 
