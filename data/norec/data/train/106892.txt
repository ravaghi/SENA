Fortsatt slagkraftig
«Fight Night Round 3» er basert på den samme solide plattformen som forgjengeren fra i fjor. 
Det betyr ikke at du nødvendigvis bør løpe og kjøpe. 

For et snaut år siden belønnet vi «Fight Night Round 2» med 

Det er nemlig egentlig ikke noe nytt i Round 3 som tilsier at du bør skaffe deg spillet hvis du allerede har Round 2 i hylla. 
Men SKAL du skaffe deg et boksespill, så bør du kjøpe den nyeste versjonen. 

Det som kanskje er mest skuffende med «Fight Night Round 3», er at det fortsatt ikke er lagt til rette for å spille online mot andre - noe som faktisk er mulig i den amerikanske versjonen. 
Det er direkte synd, fordi det å bokse kamp etter kamp mot maskinen, enten det dreier seg om enkeltkamper eller karrieremodus, blir gjentagende og kjedelig i lengden. 

Er du likevel så heldig at du har en annen menneskestyrt boksefantast å møte i ringen, når dette spillet nye høyder. 

Den store styrken til Fight Night-serien er etter min mening hvordan du styrer bokseren. 
Enkelt forklart: 
I hovedsak beveger du deg med den venstre analoge spaken og slår med den høyre. 
Med hjelp av L1 og R1-knappene forsvarer du deg også på en rekke måter, og det er virkelig morsomt når du begynner å få kontroll på bevegelsene. 

Det som ikke er like morsomt er at jeg synes det er for enkelt å ha «hurtig-knapper» for et knallhardt slag. 
Det fører til at du ganske enkelt kan knocke ut de fleste datastyrte motstanderne uten å måtte tenke boksetaktikk. 
Man kan jo la vær å bruke hurtigknappen, men det blir liksom feil det også. 

Spillet er for øvrig fortsatt, og ikke spesielt overraskende, en blodig og voldsom affære. 
Slår du ned en motstander med et knallhardt treff i magen, så spruter blodet ut av munnen og motstanderen vrir seg i krampetrekninger. 
Etter at dommeren har telt til åtte kan han være på bena igjen og klar til å fortsette kampen. 
Når det gjentar seg 3-4 ganger per kamp blir det kjedelig. 

Blod og lyden av harde slag mot mer eller mindre trimmet menneskekjøtt hører boksesporten til, men for min del kunne «godsakene» med blodsprut og krampetrekninger blitt spart til man virkelig får kjempetreff, selv om det naturlig nok blir mer actionpreget slik det fungerer nå. 

Uansett - «Fight Night Round 3» er et solid spill, og etter min mening en av de virkelige tungvekterne innenfor sportsgenren til mektige Electronic Arts. 
Jeg bare håper de ikke hviler på laurbærene, men klinker skikkelig til i runde 4. 

PS! 
PS2-versjonen er testet, men spillet er ute på alle andre plattformer også. 
