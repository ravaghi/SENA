Amadou & Mariam:«Velcome To Mali» 

(Because Music/Warner) 

Takk som byr! 

Den blinde duoen Amadou & Mariam har tydeligvis fått blikk for gode hjelpere på sine eldre dager. 
De har holdt på i over 30 år, men slo først gjennom i 2005 etter at Manu Chao la sin elsk på dem og hjalp til på det sprudlende mesterverket «Dimanche à Bamako». 

Denne gangen har de fått med seg Blur-frontman og Mali-fantast Damon Albarn på åpningssporet «Sabali», en styggvakker elektronika-genistrek som vitner om et par som er villig til å prøve absolutt alle musikalske retninger de måtte finne interessante. 
«Velcome To Mali» har således blitt enda bedre enn forløperen, og formelig oser av organisk og velprodusert pop ikledd afrobeat og et vell av detaljer. 

Amadou & Mariam har de siste årene vært med på å gjøre afrikansk popmusikk kult, og banet vei for unge hipstere som Vampire Weekend og Foals. 
Ja, til og med Coldplay har sett verdien av å høste fruktene. 
Hadde verden vært rettferdig var det likevel originalen som til slutt toppet listene. 

ANBEFALTE KJØP: 
«Sabali», «Ce N'est Pas Bon», «Djama», «Africa», «Velcome to Mali», «Sebeke». 
