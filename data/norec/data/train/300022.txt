Livet med og uten «Himmelblå»
Deilig stemme i ufarlige omgivelser. 

|||ALBUM: 
Hun har stått for tittelsporet til folkefesten «Himmelblå», men egentlig burde Anne Marie Almedal vært bedre kjent som tidligere vokalist i Velvet Belly. 

Hun har en stemme like deilig og sval som sårt trengte vindkast en tropenatt, som en varm og trygg gåsedunsdyne en kald vinternatt eller litt ekstra fløte i sausen. 

Alt ligger altså til rette for at «Blue Sky Blue» skal være en myk og fin affære. 

Og det er den jo for så vidt også, med elleve variasjoner over Himmelblå-landskapet i form av totalt ufarlige og småemosjonelle pianopoplåter med lette anslag av blant annet kontrabass og strykere. 

«Blue Sky Blue» er te- og stearinslysmusikk ingen vil bli støtt av, men beveger seg samtidig i et så gjennomspilt musikalsk terreng at det hardt lar seg gjøre å begeistre skikkelig. 
