Jim Stärk:«Turn Around And Look» 

(Sweet / Sonet) 

Ingen snuoperasjon. 

Det begynner å bli faretruende få overraskelser fra Jim Stärks side. 
Det forrige selvtitulerte albumet ble et stort gjennombrudd for trioen, mest på grunn av et par radioveltende hits. 

På deres fjerde plate er det ikke så mye av den slags. 
Coveret på «Jim Stärk» var gyllenbrunt; på «Turn Around And Look» er det grått. 
Fargevalget er ganske betegnende for innholdet: 
Det er mer hverdag her, mer kneippbrød enn loff, men Jim Stärks jordnære, softrock-influerte pop er av typen som egner seg godt til å ta for seg de uspektakulære sider av livet. 

Einar Stokke Fadnes' stemme og låter holder fortsatt vann, mens både produksjon og musisering er såpass mangefasettert at albumet aldri blir mindre enn underholdende. 
Samtidig kjenner vi bandet temmelig godt nå. 

For denne anmelders del synes det klart at Jim Stärk aldri vil få igjen friskheten og overraskelsesmomentet de hadde på debuten «Ten Songs And Hey-Hey». 
Der var det litt gult på coveret også. 

ANBEFALTE KJØP: 
«Quarter Moon», «Hold On», «Stormy Weather» 
