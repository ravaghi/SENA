Revodrive 3 X2
Kan det bli raskere enn dette? 

For snart et år siden testet vi forrige versjon av RevoDrive og ble nærmest blåst over ende. 
Det parkerte alt vi tidligere hadde testet av lagringsmedier, på grunn av sin spesielle konstruksjon. 

Nå har vi testet etterkommeren RevoDrive3, vårt testeksemplar har denne gangen dobbelt så stor kapasitet, enda høyere ytelse og de viktigste manglene ved forrige generasjon er rettet opp. 

Alt på to kort 

Den forrige utgaven vi testet hadde alt plassert på ett kort, denne gangen er det også et datterkort som huser flere minnebrikker for å oppnå kapasiteten. 
Derfor har løsningen fått betegnelsen X2, siden datterkortet dobler antall gigabyte til 240. 

Det er også 4 kontrollbrikker av typen SandForce SF-2281 og disse kommuniserer med en egen brikke som tar seg av RAID-funksjonen og kommunikasjonen med PCIe x4. 

Denne løsningen er mer effektiv enn den foregående, spesielt siden TRIM-kommandoen i Windows 7 nå støttes, og gir mer effektiv sletting/opprydding og fordeling av data i flashminnekretsene. 

RevoDrive x2 kommer også i større kapasiteter, helt opp til 960 GB. 

Installasjon 

Kortet krever en egen driver som må lastes ned fra OCZ sitt nettsted, dermed vil du alltid få den nyeste versjonen. 

Skal du bruke RevoDrive som oppstartsmedium må du laste inn en driver før selve installasjonen av Windows starter, på same måte som når man har et RAID-oppsett med tradisjonelle disker. 

Vi sjekket ut begge alternativer og hadde ingen problemer med disse. 

Vår testmaskin har et Asus P8Z68-V LE hovedkort med Intel Core i7 2600 prosessor og 4 GB minne. 

I bruk 

Etter at vi testet første generasjon RevoDrive har vanlige SSD av nyeste generasjon kommet opp i tilsvarende hastigheter og vel så det med 6Gb/s SATA. 

Derfor fikk vi ikke like stort hakeslepp denne gangen, siden vi har vent oss til lynrask respons. 
Selv om hastigheten dobles og responstiden halveres, så er forskjellen fra "vanvittig" til "helt sinnsyk" i seg selv så liten at vi ikke registerer det som dramatisk. 
Når halve tiden er 30 sekunder oppleves det ganske forskjellig fra 30 millisekunder, vi snakker om korte vs ultrakorte øyeblilkk. 

Men over tid venner man seg til den raske responsen og vil da tydelig merke når den ikke er helt den samme lenger. 

Målinger 

PCMark Vantage hadde en HDD score på 58 870 

Konklusjon 

RevoDrive3 X2 er en ekstrem løsning, den er utmerket for de som lever av å levere tyngre innholdsproduksjon, utvikling av programvare eller rett og slett vil ha det beste og raskeste - uansett pris. 

Ytelsen er ekstrem, men de nyeste SSD-ene har også blitt så raske at de aller fleste av oss vil klare oss med en av disse, til vesentlig lavere pris. 
Skal man ut med såpass mye penger vil de fleste ha større glede av større kapasitet enn enda høyere ytelse. 

OCZ RevoDrive 3 X2 PCI-Express SSD 240GB 
