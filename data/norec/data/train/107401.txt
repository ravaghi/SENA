Ha ikke sex med en varulv
Regi: Wes Craven. 
Med: 
Christina Ricci, Jesse Eisenberg, Joshua Jackson. 
Am. 
Grøsser. 
15 år. 

Grøsser med klart budskap: 
Det går ikke an å ha sikker sex med en varulv! 

Det erfarer blant andre Christina Ricci i Wes Cravens grøsser om blodtørstige varulver som går berserk i Hollywood. 
Starten er lovende, en dirrende nifs stemning antydes akkurat så mye at du skvetter i stolen. 
Du skjønner at noe fryktelig kommer til å skje og kjenner pusten av udyret i nakken. 
I alle fall gjør vi lettskremte det. 
I tillegg har grøsserveteran Wes Craven sørget for et par velplasserte overraskelser. 

Men når situasjonen godt er etablert, og du gradvis oppfatter hvem som egentlig er skurken, går historien i stå. 
Slåsskamper og urolige situasjoner mellom varulver og de som er ferd med å bli det, er lite varierte og nokså på det jevne. 

Det mest oppsiktsvekkende er hvordan filmen styres mot en unaturlig klissen slutt. 
Det hele utvikler seg til en film der diverse sidespor etter hvert blir dominerende. 
Grøsserelementet pakkes nokså godt inn i heller klisjéfylt amerikansk high-school-problematikk om jente/gutt. 
