Artig krydret tegnefilm
Animasjonsfilm med pingviner er ikke akkurat noe nytt, men «Surf's up» seiler inn som et sjarmerende innslag i sjangeren. 
Garantert kos for hele familien. 

Grunnhistorien i «Surf's up» er ikke så original. 
Lille Cody Maverick utfordrer store og uslåelige Tank Evans i surfemesterskapet. 
Og gjør det selvsagt mye bedre enn noen hadde ventet. 

Historien har mye artig, filmatisk krydder. 
Her er et reportasjeteam i sving, vi får se arkivbilder, og håndholdt kamera er flittig i bruk. 
Filmen er rett og slett skrudd sammen på en oppfinnsom måte. 

Mange av karakterene er også morsomme. 
Den gamle mesteren Big Z er stilig i sin laidback-stil. 
(Jeg så den norske versjonen, og Jeff Bridges er visstnok strålende i den amerikanske.) 
Talentspeider-fuglen Mickey Abromovitz er også en kostelig figur. 
Likedan surfepromotøren Reggie Belafonte med Don King-hår. 

Cody Maverick er en liten pingvin fra Hutringsvåg på Sydpolen som mot alle odds blir tatt ut til et stort surfemesterskap i langt varmere strøk til minne om den omkomne mesteren Big Z. 

Det går dårlig i starten av konkurransen, men Cody trøster seg med oppmerksomhet fra den vakre livredderen Lani. 
Hun bor sammen med sin onkel, som viser seg å være — ja, gjett. 

Den amerikanske versjonen er sikkert å foretrekke, men «Surf's up» er helt ålreit dubbet til norsk. 
Den burde imidlertid fått en norsk tittel. 
