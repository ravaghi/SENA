Beksvart og absurd på «The bar»
Ikke en film for alle, men liker du svart humor kan du sjekke ut denne. 

Du sitter på en bar og nyter din kaffe i fred og ro. 
Stedet er Madrid, og i baren sitter en broket samling karakterer: 
En hjemløs, en ung kvinne, som bare vil lade mobilen sin, stedets kokk og enken som står i hjørnet og spiller på maskinen. 

Så skjer det som ikke skal skje. 
Et skudd bryter stillheten, en mann faller om på gaten. 
En person løper til for å hjelpe. 
Han blir også brutalt skutt ned. 
Panikken er et faktum, og baren blir åstedet for et skremmende, men morsomt og grotesk kammerspill. 

Kammerspill i baren 

Det som starter som et panikkscenario utvikler seg i Álex de la Iglesias film til noe ganske annet. 
Gaten blir sperret av, på TV snakker de om terror, men vår samling mennesker i baren aner at her er det noe helt annet på gang. 

Men hva? 
Ebola? 
Et mystisk virus? 
Den som lever får se ... 

Hele filmen arter seg som et kammerspill inne i den låste baren, og menneskenaturens verste sider kommer frem. 
Overlevelsestrangen får frem det styggeste i oss; meg først og så meg selv igjen. 
Det ender i en kamp hvor det er alle mot alle. 

Grotesk humor 

Hvorvidt Álex de la Iglesias har ønsket å lage et drama, en thriller eller en svart komedie, er ikke alltid lett å se. 
I noen partier står karakterdrama sterkt, men slik historien utvikler seg, bikker den over i det grotesk humoristiske med noen grusomme innslag fra skrekkfilmen. 

Midtpartiet spriker i alle retninger, men starten og slutten er så beksvart og til tider ekkel at den havner i det absurde og veldig morsomme. 
Filmen spiller også på en rekke av skrekkfilmens klisjeer og bruker dem bevisst. 
Regissør Iglesias har evnen til å overraske, og akkurat når du tror du vet hva slags film du skal se, skjer det noe annet. 

The bar er ikke en film for alle, men vil du ha en absurd og beksvart film hvor det verste i menneskenaturen vekkes til live, kan du sjekke ut denne. 
