«Take the lead»
Am. drama. 
11 år (egnet ungdom/voksne) Regi: Liz Friedlander. 

Stjerner: Antonio Banderas, Rob Brown, Alfre Woodard, Dante Basco. 
Handler om: 
Eks-proffdanser Antonio Banderas gjør galant entré på slumpreget skole i Bronx, N.Y., der han gir skoletrette og/eller småkriminelle ungdommer dansetimer - og samtidig troen på seg selv. 
Basert på virkelig historie om den profesjonelle, franske danser og danselærer Pierre Dulani, som innførte klassisk dans på skoler i New York. 
Dom: 
En forrykende sjarmant danselærer Banderas gjør hva han kan - men kan ikke redde denne velmenende, «bli snill»-filmen fra det halvgodes mørke sump. 

Litt lekker fusjon av rap, rock og klassisk er blant filmens lyspunkt, og enkelte evige sannheter kan noen hver ta med på veien. 

Men dette går i glatteste laget for danselæreren, som stiller i slummen med dress og slips, vals og tango. 
I denne tradisjon av dansefilmer er vi for lengst blitt godt forvent. 
Og det er et ytterst tynt ferniss av «villdyr» over denne verstingklassen, som dermed blir temmelig vanskelig å tro på. 
Til gjengjeld slipper vi å lure på hvordan det vil gå i den endelige, grande finale: 
Den Store Dansekonkurransen. 

ELLEN MARGRETHE SAND 
