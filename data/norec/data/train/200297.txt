Philips Avance Collection Juicer - et råskinn av en juicemaskin
Effektiv juicer med smart renseprogram gjør terskelen litt lavere for å juice. 

Tenk hva du vil om effekten av de årvisse januarjuicedetoxkurene. 
Hjemmelaget juice er godt. 
Kjempegodt! 

Dessverre kan det være litt styrete med juicing, og etter søte hvetebrødsdager med mye hjemmelagete godsaker i glasset, ble vår maskin sakte men sikkert degradert fra kjøkkenbenken til kjøkkenskapet - og fra kjøkkenskapet til lintøyskapet (eller Foreningen for Omplassering av Kjøkkenutstyr (FOK) som det heter hos oss). 

Hovedårsaken var tid: 
Vi måtte kutte til frukt og grønt for å få plass i materøret til vår juicer, og etterpå måtte den vaskes for hånd. 
Ikke øverst på prioriteringslisten vår på hektiske hverdager, nederst på prioriteringslisten på morgenkvisten. 

Philips Avance Collection Juicer kom inn som et friskt pust på vårt kjøkken; hovedsaklig på grunn av renseprogrammet. 

Det er ikke magi, og maskinen blir ikke gullende ren med én gang, men det gjør resten av vasken mye enklere. 

Den store tidstyven er borte, og vi får ikke bare laget et glass juice, vi får også drukket den og vasket maskinen (eller skylt av og satt den i oppvaskmaskinen) i løpet av den tiden det tar å brygge en presskanne med kaffe. 

Dinside har testet en rekke juicere, og her er våre beste kjøpetips: 
Dette bør du tenke på før du kjøper juicer 

Enkel i bruk 

Har du prøvd juicere av sentrifugetypen før, vil ikke Philips Avance Collection Juicer by på noen store overraskelser. 
Men den overrasker positivt med små, viktige detaljer, som er på plass og gjør den hakket bedre enn alle andre sentrifugejuicere vi har testet. 

Selve maskinen er bygget opp slik de fleste andre juicere er. 
Den er også veldig lik Philips rimeligere Viva Collection Juicer, men den ruver litt mer på kjøkkenbenken, og fremstår mye mer solid. 

Skroget er i børstet metall, med detaljer i koksgrå og gjennomsiktig plast, og den står støtt på benken, uansett hva vi gir den å bryne seg på. 

Den kommer ferdig montert, med enkeltdeler pakket i plast, så etter å ha pakket ut juiceren, og vasket over delene før vi tar den i bruk, er det enkelt å sette den sammen igjen. 
Og herfra er det ren plug and play. 

Juiceren har to trinn, ett for mykere frukter som appelsiner, agurker et cetera, og ett for de litt hardere jobbene som gulrot, ingefær (kuttet i små biter, så ikke fibrene setter seg fast i filteret) eller broccolistilker. 

Alle delene som kommer i kontakt med frukten kan vaskes i oppvaskmaskin. 
De henger også fint sammen, slik at du kan løfte av alle de løse delene i én bevegelse, løfte dem over i vasken, ta av toppen og alt som søler og drypper, og løfte avfallsbøtten over til søppelet. 

Resultat 

Det som kanskje imponerte oss mest med maskinen var hvor effektiv den er. 
Det er særlig på trinn to maskinen får vist hva den kan. 
Gulrøtter, rødbeter, mango, kål, spinat og selleri er ingen match for denne juiceren. 

Det må være en av de mest effektive juicerne vi har hatt på testbenken. 

Vi har juicet oss gjennom standardrepertoiret vårt, som inkluderer både vanlig appelsinjuice og eplejuice (husk sitron, så blir ikke juicen brun!), og mer komplekse juicer. 
Vi har gitt den alt fra myke agurker, jordbær og bringebær (disse er fortsatt best å ha med juice i en blender etterpå), til sterk og hard ingefær, fiberrike selleristenger, og de hardere grønnsakene vi nevner over. 

Alt juices med glans. 

Som er vanlig med sentrifuger blir det endel skum, men etter et minutts hviletid på benken, sørger et smart plastskille i den medfølgende juicermuggen for at det meste av skummet blir igjen i muggen og du får ren juice i glasset. 

Lett å vaske 

Det er enkelt å fjerne frukt- og grønnsaksrester fra maskinen. 

Akkurat som sin rimeligere lillesøster, Philips Viva Collection juicer, har også denne QuickClean-funksjonenen funksjon flere av Philips' nyere modeller har: 
QuickClean. 
Ren maskin på under et minutt, lover den. 

Den har også et eget vaskeprogram: 

Skal du vaske for hånd, tar det nok litt lenger tid å få den helt ren i alle kriker og kroker, men den store fordelen her er at alt, med unntak av selve motordelen, går i oppvaskmaskinen. 
Og det går fort å skylle av. 

Vi liker også spesielt godt at silen, med unntak av selve raspedelen på toppen, er enkel å vaske med svamp eller oppvaskbørste uten at de setter seg fast. 

Det er viktig å skylle godt før du setter delene i oppvaskmaskinen, i hvert fall om du ikke har planer om å sette den på med én gang. 
Søte fruktrester har en tendens til å lime seg fast. 

Bruker du blenderen mye til smoothies? 
Sjekk det smarte blendervasketrikset 

Skal vi trekke for noe, er det at dryppstoppen som er integrert i tuten ikke virker hundre prosent. 
Det er ikke mange dråpene, men det kommer en dråpe her og en dråpe der. 
Ikke hver gang vi bruker maskinen, men kanskje en dråpe hver sjette-syvende gang? 

Den dråpen kan vi leve med. 

Konklusjon 

Som vi nevner tidligere, det er ikke mye som skiller denne juiceren fra de fleste andre juicerne vi har testet. 
Juicerne fra Braun, Bosch og Philips' rimeligere Viva Collection Juicer er alle gode. 
Men ikke like gode. 

Det er de små, viktige detaljene som gjør den hakket bedre, og ikke minst: 
Dette er den mest effektive juiceren av denne typen vi har testet. 

Det finnes nok juicepresser, eller slow juicere om du vil, som får enda mer juice ut av råvarene, som Angel Juicer som vi laget melk av mandler med (!), men denne var så kronglete å rengjøre og ikke minst kostbar (til 7.500 kroner bør den være eksepsjonelt god), at den ikke ville vært noe alternativ for oss og andre helt gjennomsnittlig vanlige juicere. 

Nå er Avance Collection-juiceren til Philips også noe stivere i pris enn de fleste andre vi har testet, anbefalt utsalgspris er cirka 1.900, men vi har sett den til cirka 1.500 kroner flere steder, og lavere på januarsalget. 

Om det er verdt å bruke en femhundre- eller tusenlapp ekstra for å få den beste maskinen er opp til deg og hvor mye du tror du vil bruke den. 
Men Dinside synes denne juiceren er verdt hver eneste krone. 
