Dystert om djevler
Regi: 
Scott Derrickson. 
Med Laura Linney, Tom Wilkinson, Campbell Scott, Colm Feore, Jennifer Carpenter. 
Amerikansk. 
Drama/psykologisk thriller - 15 år. 

Velspilt, men tungt og dystert drama om en rettssak der eksorsisme står sentralt. 

Dette er ingen reinspikka djevelutdrivelse-grøsser. 
Basert på en såkalt sann historie fra USA, handler det om tro; hadde unge Emily Rose epilepsi, eller var hun besatt av onde ånder? 

Avgjørelsen skal tas i en rettssal, der en fredsommelig prest er anklaget for uaktsomt drap etter at Emily Rose døde etter prestens mislykkede forsøk på drive ut djevler av kroppen hennes. 

Det fascinerende med filmen er at den makter å trenge inn i materien. 
Samtalene mellom Laura Linney som advokat og Tom Wilkinson som prest, er balanserte, jordnære og oppriktig søkende. 
Som tilskuer lokkes du med i det store, gåtefulle og skremmende spørsmålet om onde makters kraft. 

Men fascinasjonen forkludres av lange, dvelende sekvenser fra jentas lidelser. 
Det er ikke måte på hvordan hennes redsler og pinsler skal fremheves. 
Kameraet fråtser i dysterheten, muligens for å vise at dette er action også, ikke bare et interessant rettsdrama. 
Men i forsøket på å tilfredsstille både rettssalsentusiastene og eksorsistfansen, blir fokuset av tungt alvor påfallende ensporet. 
