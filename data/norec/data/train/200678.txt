Dell XPS Duo 12
En forsmak på fremtidens PC? 

Tidligere i år testet vi ultrabooken Dell XPS 13, som fikk meget gode skussmål i vår test, hvor vi berømmet den for blant annet å være kompakt, lett, med god ytelse og batterilevetid. 
Lyden fra høyttalerne var også noe av det beste vi har opplevd i klassen. 

I neste måned vil et nytt medlem i XPS-familien dukke opp i butikkhyllene, og selv om XPS Duo 12 ved første øyekast er til forveksling lik XPS 13, er den temmelig forskjellig - på flere plan. 
Aller viktigst er det at denne PC-en også kan forvandles til et nettbrett, med berøringsfølsom, full HD-skjerm. 
Derav Duo-navnet, altså. 

DinSide Data har vært så heldig å være det første testmagasin i verden som har fått kjøre full test på et pre-produksjonseksemplar allerede nå. 

Først skal vi se på de tørre fakta om maskinvaren: 

Skjerm: 12" Corning Gorilla Glass, berøringsfølsom full HD-skjerm (1920 x 1080 piksler) Prosessor: 
Intel Core i5-3427U RAM: 
4 GB Grafikkort: 
Intel HD 4000 Lagring: 128 GB SSD Optisk drev: 
Nei Skjermutganger: 
DisplayPort USB-porter: 2 x USB 3.0 Webkamera: 
Ja Kortleser: 
Nei Trådløst nett: 
Intel N 6235 Kablet nett: 
Nei Annet: 
Bluetooth 4.0 OS: 
Windows 8 Professional 64 bit Størrelse: 31,8 x 21,5 x 1,9 cm (DinSide-tall) Vekt: 1545 gram (DinSide-tall) Pris: fra 11.995 kroner 

I likhet med XPS 13 har maskinen verken HDMI eller VGA-skjermutganger, da trenger du en eventuelt en overgang fra mini-Displayport, og dette er ekstrautstyr. 
Det er heller ikke noen ethernet-kontakt, da trenger du overgang fra USB, som heller ikke er standardutstyr. 
I tillegg mangler leser for minnekort, noe vi også setter et spørsmålstegn ved. 

Solid og behagelig 

Lokket er av aluminium og usedvanlig stivt. 
Vi liker også det brede hengslet og bruken av karbonfiber i bunnplaten, som gir et solid inntrykk. 
Karbonfiberet har dessuten den fordelen at det ikke blir varmt på samme måten som aluminium, og det er aldri ubehagelig å ha XPS Duo 12 i fanget. 

Vi liker godt det rene uttrykket, her er ingen glinsende klistremerker av noe slag, og et sølvfarget lokk på undersiden dekker Windows produkt-id-en og annen informasjon som er uvesentlig for de fleste av oss. 

Sylskarp skjerm, men smått 

Skjermen er lyssterk og svært høyoppløst, noe mange vil sette pris på - med sylskarpe bilder og god plass til vinduer som resultat. 
Vi tror også enkelte vil oppleve at ting blir for smått, men med normalt syn bør det ikke være noe stort problem. 

Tastaturet er av chicklet-typen, der hver tast er isolert fra de andre. 
Slike tastaturer er enkle å rengjøre. 
Det er også baklyst, noe som er en fordel i mørke omgivelser. 
Tastene er avrundet, platen er fast og avgir lite støy under skriving. 
Med unntak av en smal enter-tast er alle tastene passe store, og vi synes absolutt Dell XPS Duo 12 er god å skrive på. 

Slik blir den et nettbrett 

Ved å dytte nederst på baksiden av skjermen, vipper den ut av rammen og kan svinges helt rundt. 
Deretter kan den lukkes over tastaturet, og vips - så har du en et nettbrett. 
Fiffig. 

Videoen under viser dette i praksis: 

Windows 8-grensesnittet er utmerket for berøringsskjermer, og maskinen reagerer like spontant og nøyaktig som en iPad. 

Å bruke den mot Windows 8-apps er derfor helt uproblematisk. 
Problemet oppstår først når du skal kjøre vanlige skrivebords-programmer. 
Den høye oppløsningen gjør det mange ganger vanskelig å treffe knapper og menyvalg, så her er det godt å ha muligheten for å bruke pekeplaten. 
Den er multiberøringsfølsom med integrert venstre og høyre museknapp. 
Det er ikke noe vertikalt skrollefelt, her bruker du ganske enkelt to fingre for å skrolle vertikalt og horisontalt. 
Det fungerer absolutt tilfredsstillende. 

Det som også kan oppleves som en klar ulempe, er å ha en bærbar PC som til en hver tid har skjerm full av fettmerker fra fingertuppene: 

Halvannet kilo er dessuten vesentlig mer enn hva en iPad veier. 
En slik hybrid er rett og slett langt mindre hendig enn de rene nettbrettene, i hvert fall første generasjon - som denne. 
Pose- og sekk-løsninger byr altså på visse utfordringer. 
Det blir derfor spennende å se hvordan markedet vil ta imot disse hybridmaskinene. 

Personlig har vi mer tro på løsninger som Microsofts Surface. 

Ytelsestester 

Maskinen er utstyrt med en dobbelkjernet Intel ULV-prosessor fra Ivy Bridge-generasjonen. 
Ytelsen er nesten på høyde med ultrabooks med Core i7-prosessor, som vi snart skal se. 
Men først Windows 8 Opplevelsesindeks, som gir følgende tall på ytelsen. 
Her går skalaen fra 1,0 (tregest) til 9,9 (raskest). 
Merk at vi for første gang ser et tall på over 7,9 (her: SSD) 

Prosessor: 7,0 Minne: 5,9 Grafikk: 
5,4 Spillgrafikk: 
6,4 Primær harddisk/SSD: 8,1 

Passmark PerformanceTest 7 gav følgende utslag på prosessor, grafikk og SSD - sammenlignet mot andre ultrabooks vi har testet den siste tiden: 

Prosessorytelsen ligger høyt i forhold til Ultrabooks som sannsynligvis ligger i samme prisklasse (rundt 10000 kroner), og vesentlig høyere enn forrige XPS 13 som benyttet forrige generasjon ULV-prosessor fra Intel. 

Grafikkytelsen er middels god, og kan brukes til alt med unntak av de heftigste 3D-spillene. 
Ved å gå ned på oppløsning kan imidlertid mange nyere titler spilles, med tilfredsstillende flyt 

SSD-ytelsen er den tredje beste vi har testet, her angitt med skrivehastighet og lesehastighet i MB pr sekund. 
Merk at S5 fra Acer benyttet to SSD-er i RAID, noe som bidrar til svært høye tall 

Vi kjørte også en test av batteritiden, og som PC er dette meget fine tall: 

Konklusjon 

Dell XPS 12 Duo er en meget fin bærbar PC med god materialkvalitet, flott skjerm og god ytelse. 
Den er også meget stillegående. 

Ulempen er først og fremst få tilkoblingsmuligheter, blant annet savner vi HDMI-utgang, mulighet for kablet nett og kortleser. 

Som nettbrett er vi skeptisk. 
Maskinen er tung i forhold til iPad, og har dårligere batteritid. 
Klassiske Windows-programmer er dessuten vanskelig å håndtere med fingertuppene, og Windows 8-app-utvalget er foreløpig smalt. 
Dette vil helt sikkert endre seg på sikt, men da vil det også dukke opp rene nettbrett som både er lettere og (sannsynligvis) langt billigere. 

Vi gjør igjen oppmerksom på at vi testet et pre-produksjonseksemplar av XPS Duo 12, og at ytelsestall og brukeropplevelse kan avvike noe fra modellen som er ventet i butikkene i slutten av oktober. 

OPPDATERT 15.10: 
Vi har nettopp fått ca-priser fra Dell. 
Maskinen blir å finne i tre varianter i Norge: 
