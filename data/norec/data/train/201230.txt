Flare – norskutviklet tastaturmappe til iPad 2
Alle nettbrett trenger beskyttelse, og gjerne noe ekstra. 

Kombinasjonen glass og metall gjør at iPad ikke er veldig motstandsdyktig mot uvøren behandling. 
Slag mot metalldelen vil også forplante seg til glasset, til tross for gummipakningen som ligger mellom. 
Derfor finnes det mange løsninger som beskytter både hele konstruksjonen og glassflaten under transport. 
Apple hadde sitt eget brettbare magnetiske lokk klar ved lansering. 
Men andre produsenter har kommet opp med flere alternativer. 

En løsning som flere har funnet på er å kombinere tastatur og omslag i samme design. 
Da overkommer man samtidig manglene ved det virtuelle tastaturet - fingerfølelsen og at en del taster rett og slett ikke finnes. 

Flare KeyPad 

Dette etuiet er utviklet av norske A-Way AS, laget i sort skinnimitasjon og fungerer både som etui, tastatur og skrivestøtte. 
Det passer både til den første iPad og iPad 2, og pakken inneholder også en gjennomsiktig skjermbeskytter. 

iPad-en legges i en lomme, og sikres med en flapp med borrelås. 

Tastaturet kobles til med en kabel, en litt uvanlig løsning. 
De fleste andre løsninger vi har sett bruker Bluetooth. 
Fordelen er at du sparer litt batteri i iPad-en ved å ikke måtte slå på Bluetooth, og at du slipper å tenke på å lade eller bytte batterier til tastaturet. 

I bruk 

Vi testet med vår iPad 2, mappen støtter også den første iPad-utgaven, ifølge den norske distributøren. 
Tilpasning skjer ved å stramme den nederste flappen og feste den i riktig posisjon med borrelåsen på baksiden. 

Kabelen fra tastaturet settes inn i kontakten på høyre side av iPad-en, men mappen er såpass bred at pluggen ikke stikker utenfor. 
Det gjør derimot selve kabelen, som er litt i lengste laget. 
Den kan strammes og du kan lage en bue som legges inn i en lomme for å unngå at den kommer for langt ut. 

Vinkelen på iPad-en er helt utmerket, det er ikke noen justeringsmuligheter, men vi fant den helt utmerket både til lesing og skriving. 

Håndleddstøtten er ikke høyere enn tastaturet, men likevel behagelig. 
Den "semskede" overflaten er behagelig uansett om du er tørr eller svett på hendene. 

Tastene har ikke lang slaglengde, men er presise, lydsvake og gir god tilbakemelding. 

Først fikk vi bare engelsk layout, selv om norsk, eksternt tastatur var valgt. 
Vi måtte fjerne engelsk eksternt tastatur fra valgmulighetene før de norske tegnene dukket opp. 
Så fikk vi norske tegn som stemte med tastaturet. 

Når du skal klappe sammen mappen bør du løsne kabelen, og legge den i lommen som er laget spesielt for dette. 

Hvis du ikke gjør dette stikker den ut slik, og du risikerer at den henger seg fast i noe. 

Med kabelen på plass er det ingen ting som stikker ut og iPad ligger trygt beskyttet. 

Konklusjon 

Hva som er det riktige tilleggsutstyret til en iPad både når den skal transporteres og det skal skrives mye på den er i stor grad en smaksak. 
I tillegg kommer det helt an på hva man bruker den mest til. 

Mapper som denne og andre tastatur-løsninger gjør iPad til en mellomting mellom en "skrivemaskin" og en bærbar PC. 
I mye annen bruk er det mer praktisk å ikke ha noen form for etui i det hele tatt, eller bare Apples magnetiske flap-løsning. 
Skal man lese eller surfe på toget eller lignende er det aller best uten noen form for etui. 
Man kan alltids brette etuiet rundt baksiden, men da får man mye ekstra å holde på. 

Vekten på 476 gram er også noe man merker. 

Men hvis man bruker iPad mye til å skrive eller se film er Flare en ypperlig løsning. 
