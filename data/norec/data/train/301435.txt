Fin famling
Er kjærligheten blind? 
«Dating i mørket» prøver å gi deg svaret. 

TV: 
NRK har oppdaget virkeligheten — og kjøpt inn sin første realityserie fra sjangerens ground zero, Nederland. 
Statskringkasteren har de siste årene varmet opp med en rekke dokusåper av det kjernesunne slaget, men har hatt en sperre på iscenesatt virkelighet (i dokusåper opptrer som kjent alle de involverte helt naturlig). 
Nå er imidlertid NRK klar for reality, slik et par raddis-foreldre gradvis godtar tanken på at dattera vil bli glamourmodell. 

Det har aldri vært noe lengselsfullt krav fra lisensbetalerne at NRK skal begynne med reality, så man har tenkt seg godt om og det er tydelig at Kringen ønsker å ha en distinkt realityprofil — mindre harry, mer seriøs. 
Selv om en glamourmodell dukker opp allerede i andre episode av «Dating i mørket», er det ingen som kaller hverandre «mest dritkjipe bitch ever, lissom». 
Eller liknende. 

Passe kleint 

Hver episode inneholder seks single, tre av hvert kjønn. 
De bor i samme hus, men får ikke se hverandre. 
Selve datingen foregår i et mørkt rom utstyrt med infrarødt kamera og kunne i grunnen vært del av et forskningsprosjekt: 
Hvor mye betyr utseendet når du jakter på en kjæreste? 

«Dating i mørket» er sånn passelig kleint for deltakerne, noe som gjør at alle er i godt humør og lar en god latter dekke over den naturlig sjenansen. 
Jentene snakker seg imellom, det samme gjør de tre gutta og selv om det er noe beklemmende å sniktitte på andres famlende dating, er det tydelig at deltakerne er genuint interesserte og våger å åpne seg. 

Sårbare Samtidig er det ikke bare det mørke rommet som gjør dette til en kunstig form for dating. 
Blant de mange påmeldte er 48 deltakere plukket ut til åtte programmer. 
Hvordan har NRK bestemt hvilke seks som skal i samme program? 
Har de kanskje gått etter utseendet, bare bittelitt? 

Mange vil trolig sammenlikne denne typen «blind date» med å innta en bedre middag iført neseklype, men det er en morsom idé og deltakerne er såpass sårbare at man blir nysgjerrig på hvordan det går med dem. 
