Nec ND-3500A
Nec var tidlig ute med Dual Layer og 16x brenning med modellen ND-3500A, den er også en av de rimeligste. 
Vi har testet. 

Nec har vært tidlig ute med støtte for flere formater, modellene har hatt høy ytelse om enn ikke helt i topp på alle områder, og de har vært blant de rimeligste. 

LES OGSÅ: 

Den siste modellen har spesifikasjoner i toppklasse, men det er den ikke alene om. 
I likhet med alle andre brennere er den hemmet av mangelen på plater som faktisk lar seg skrive i de hastighetene som er spesifisert. 
Derfor er testing av brennere i skrivende stund mer en studie i hvordan de håndterer tilgjengelige plater. 

Installasjon 

Det var ingen problemer med installasjonen, som forventet. 
Brenneren har vært på markedet en stund, og barnesykdommer bør være et tilbakelagt stadium. 

Vi mottok brenneren i bulk-utgave, dvs. uten programvare. 
Den leveres også som "full pakke" eller Retail som det heter på nynorsk, da med programpakken Nero 6 som dekker det meste. 
(Programvare-karakteren er basert på at retailversjonen leveres med Nero). 

ND-3500A leveres dessuten i tre utgaver, med front i den tradisjonelle beige, sort eller sølv. 
Designmessig er fronten helt nøytral. 
Det er ikke mulig å se at det er en Nec-brenner før du er 10 cm unna. 

Ytelse 

Det var ikke mulig å lokke høyere ytelse enn 8x på DVD+R plater, selv Verbatim 12x (som i virkeligheten er de samme som 8x) ble ikke anerkjent som kapable til mer enn 8x. 

Derfor ble brennetiden 5:57 på 2 GB og hele 9:16 på 4 GB, noe som er helt på bunn. 

Også DVD+RW var et halvt minutt dårligere enn hos forgjengeren ND-2500, med 7:02 mot 6:32. 

På Verbatim 8x sertifiserte DVD-R var det derimot en helt annen dans. 
Her utklasset den totalt sett alle andre med klar margin! 

4 GB brant den på 6:24, som er 22 sekunder raskere enn den tidligere vinneren fra TDK. 
2 GB brant den på 4:09, som er 6 sekunder raskere enn Plextor PX712A. 

Også DualLayer DVD+R på verbatim 2,4x ble brent med 4x, og klokket inn på 26:21. 
Det er en svært resepktabel tid, TDK klarte den øvelsen usle 3 sekunder raskere. 

Håndtering av CD var grei, men noen toppytelse var det ikke snakk om. 
3:05 tok det å brenne våre testfiler, det er 25 sekunder lenger enn vinneren Samsung TS-H552. 
Rippping av CD kom i mål på 3:18, som er 47 sekunder lenger enn vinneren fra Plextor. 

Konklusjon 

Nec leverer en rimelig og solid brenner, med topp ytelse på DVD-R. 
DVD+R i alle varianter håndterer den langt tregere, bortsett fra brenning av DualLayer som fungerte helt utmerket. 

CD-håndteringen er kurant. 

Når flere utgaver av 16x plater kommer på markedet i løpet av relativt nær framtid, vil vi kjøre en ny sammenligningstest av alle DVD-brennerne som er spesifisert til 16x. 
