I «Colette» er historien bedre enn filmen
Forrykkende historie, men historien er bedre enn filmen. 

Hvorfor Colette er en amerikansk-engelsk-ungarsk produksjon og ikke en fransk, er et mysterium. 
Colette var en av de mest profilerte franske forfatterne i det forrige århundret. 
Flere av bøkene hennes er filmatisert og fikk mye oppmerksomhet, gjerne skandaløs sådan. 
Hun var også med på å skape historien i Roberto Rossellinis klassiker Reisen til Italia (1953). 

I tillegg var hun altså på tidlig 1900-tall en kvinnelig stemme i et hav av mannlige og skrev bøker under sin ektemanns pseudonym Willy. 
I motsetning til ham kunne hun skrive, og hun solgte i bøtter og spann, uten hverken å eie rettighetene eller bli kreditert. 
Legg til at hun var bifil, så er dette en historie som passer godt i vår identitetsbevegelsestid. 
Colette er en beretning som formelig roper om å bli fortalt på det store lerretet. 

Knightley er god 

Men franskmennene har pussig nok altså ikke klart å surre seg til å lage denne filmen. 
Derimot har engelskmannen Wash Westmoreland gjort det. 
Han har fått med seg Keira Knightley og Dominic West i de bærende rollene. 

Knightley gjør en rolle som kler henne, og som jeg fornemmer at betyr mer for henne enn en del andre roller fra de senere årene. 
Hun besitter utrolig nok fortsatt den egenskapen at hun med like stor troverdighet kan spille pur ung kvinne (og ligne på seg selv, som i for eksempel Skru’n som Beckham fra 2002) og moden kvinne i slutten av 30-årene. 

Dominic West klarer å gjøre Henry Gauthier-Villars til noe mer enn et egoistisk svin. 
Han fremstilles som en mann full av lyster og laster, som presser sin kone til å skrive mer av økonomisk nødvendighet enn av ondskap. 
Det at hun kunne ha utgitt bøkene under eget navn, ser ikke ut til å slå noen av dem som en mulighet før etter mange år. 
Interessant nok fikk Joanne Rowling et lignende råd 90 år senere og fulgte det, slik at det i starten var uklart om forfatteren av Harry Potter-serien var mann eller kvinne. 

Kunne ha loddet dypere 

Colettes bøker om Claudine er en form for virkelighetslitteratur, hvor Colette i stor grad brukte egne erfaringer og tanker. 
Gjennom fire bøker beskrev hun en bevegelse fra barnlig uskyld på landet til durkdreven Paris-kvinne. 
Dette åpnet sosietetsdøren på vidt gap, og det bød seg muligheter av mange slag, både for Colette selv og for Gauthier-Villars, noe som avfødte skandaler, som igjen kunne brukes i neste bok. 

Westmorelands regi ligger og vaker et sted mellom relasjonsdrama, coming of age-historie og kostymedrama. 
Tilnærmingen er tradisjonell, men skikkelig gjort. 
Enkelte birolleprestasjoner er verdt å merke seg, for eksempel Denise Gough som Colettes androgyne livsledsager Missy. 
Men generelt sitter jeg likevel igjen med et inntrykk av at historien er bedre enn filmen. 
Det hadde vært mulig å lodde dypere, men kanskje ikke uten å miste publikumspotensialet som denne filmen ganske sikkert har. 
