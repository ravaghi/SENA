Hest var best for noen år siden
Band of Horses går for trygghet framfor tempo. 

||| 

ALBUM: 
Band of Horses-sjef 
Ben Bridwell har har siden brakdebuten «Everything all the Time» fra 2006 byttet ut de opprinnelige medlemmene i bandet med nye, og like skjeggete, fjes. 

Bridwells opprensking i stallen har imidlertid ikke ført til at bandet har endret gangart. 

De skritter av gårde i den samme reverbtunge midtempopopstilen, og beiter fremdeles på den samme soltørka åkeren som Crosby, Stills, Nash & Young (vokalharmonifylte «Older»), The Byrds (countryrockeren «Laredo») og Brian Wilson (allsangvennlige «Dilly»). 

«Infinite Arms» fortoner seg likevel forskjellig fra Band of Horses' tidligere ritt. 

Her er kondis (ei jevn, men trygg skive) prioritert over toppfart (spor á la «The Funeral»). 

For selv om de gasser på med den livsbejaende «On My Way Back Home» etter halvgått løp, og setter inn spurten med den pianoulmende «Neighbor» på sisterunden, blir Band of Horses såvidt passert av både The Shins, Fleet Foxes og Avi Buffalo på oppløpssiden denne gangen. 
