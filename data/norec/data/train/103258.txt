Foster The People, «Torches»
Foster The People, «Torches» 

(Columbia / Sony) 

Fritt for brannfakler, fylt med dans. 

Indiepopens danseklasse, der MGMT, Casiokids og Empire Of The Sun oppholder seg, har tatt opp et nytt medlem. 
LA-trioens lille sommerhit fra i fjor står last og brast med fengende lettmarsjerende allsangpop; slikt som veksler mellom nikkende gledesutrop og den snikende bismaken av barne-TV. 

Selv om avslutningen er svakere enn starten, er albumet på sitt beste mer tydelig og overbevisende enn Jonas Gahr Støre i delelinjeforhandlinger. 
Om det er på grunn av bevisst repetisjonsbruk eller at de faller for åpenbare sjangersvakheter er uinteressant. 
Dette er akkurat så dustete dansbart som indiedance skal og må være. 

BESTE LÅT: 
«Pumped Up Kicks» TOR MARTIN BØE 
