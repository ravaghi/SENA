Nathalie Nordnes:«NN» 

Litt for talende tittel, dessverre. 

(Oliver / Musikkoperatørene) 

Nathalie Nordnes har hatt en forunderlig karriere. 

Fra å være yndig pianopop-prinsesse med brakdebut som attenåring i 2003, har hun gradvis forsvunnet fra rampelyset på samme måte som hun også gradvis har forsvunnet vekk fra debututtrykket. 
Og seg selv, dessverre. 

Tydeligere enn tidligere skjuler hun her sin egen særegenhet bak lav, hviskende vokal og nær antikommersielle melodilinjer hjemmehørende i kunstpopen, gjerne med vals- og kabaretinnflytelse. 

Lett, lyst og betagende mange steder - spesielt der hun er alene med pianoet - men altfor ofte flyter komposisjonene rett inn i anonymiteten i mangel av en rød tråd i låtene. 

BESTE LÅT: 
«My Lover Will Go» 
