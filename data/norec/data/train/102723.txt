Slipp «Winter» fri!
Basert på en historie fra virkeligheten kommer denne barn-redder-søte-dyr-fortellingen med så mange skreddersydde ingredienser for Hollywoods «familieunderholdere» at det nesten er for godt til å være sant: 
Barnehelter, krigshelter (!), legehelter, og protesemaker-helter som trår til når den søte delfinen Winter får halen ødelagt! 
Winter hang seg opp i en krabbeteine i Florida, men fikk «behandling» på et slags maritimt sykehus. 

Vi får servert opp- og nedturer melodramatisk tonsatt, med scener åpenbart designet for å presse på tårekanalene. 
Men slikt vet du nok på forhånd at du får! 
Filmen har nok av genuint fine øyeblikk også, og noen lekser om vennskap, og det å leve med et handicap som jeg tror vil gå hjem hos de aller minste. 
De klager nok heller ikke på at filmen er dubbet til norsk - den krøkkete, kunstige dialogen får du som forelder bale med alene. 
Se den i vanlig 2D hvis du kan, man går glipp av fint lite uten brillene på. 

ØYSTEIN DAVID JOHANSEN 
