Sony Xperia Z
Årets første toppmodell har skjerm med full HD-oppløsning. 

Det høres nesten absurd ut, men den fem tommer store skjermen på Sony Xperia Z har altså like høy oppløsning som 55-tommeren du har på veggen hjemme i stua. 

Med andre ord skal du ha et svært godt øye om du klarer å skille pikslene fra hverandre. 
Mens Apples «retina»-skjerm har 326 punkter pr tomme, er tilsvarende tall 440 for Sonys nye toppmodell. 

Men, det er ikke bare skjermoppløsningen som gjør at Xperia Z skiller seg ut. 
For det første har Sonys toppmodell støtte for det meste av teknologier, inkludert 4G og NFC, og så er den vanntett. 

Tekniske spesifikasjoner, Sony Xperia Z 

Skjermstørrelse: 5 tommer Skjermoppløsning: 1920x1080 (440ppi) Prosessor: 
Snapdragon S4 Pro (1.5GHz, 4 kjerner) Arbeidsminne (RAM): 
2GB Internminne: 
16GB Minnekortstøtte? 
Ja Kameraoppløsning: 
13Mp + 2Mp Batterikapasitet: 
2330mAh Mål: 139 x 71 x 7,9 mm Vekt: 146 gram Annet: NFC, 4G, støv-/vanntett 

Konstruksjon 

Xperia Z er en stor telefon hvis skjerm måler fem tommer over diagonalen. 
Den gir oss en noe høyere premium-følelse enn øvrige Xperia-modeller fordi baksiden og sidene består av herdet glass, som skal tåle en trøkk. 
Ulempen er imidlertid at fingermerker synes svært godt. 

At baksiden består av glass betyr også at du på denne telefonen ikke kan bytte ut batteriet. 
Alle luker sitter rundt kanten av telefonen, men er også tettet av hver sin gummilist. 
Det gjør selvsagt at det er litt mer jobb når du skal plugge i hodetelefoner eller lade telefonen, men nytt med denne modellen i forhold til øvrige Xperia-modeller er også at det følger med en ladekrybbe som du kan sette telefonen horisontalt oppi for å lade, og som ikke krever at du trenger å åpne noen luke først. 

Takket være de nevnte gummilistene er altså Sonytelefonen støv- og vanntett, og etter spesifikasjonene skal den tåle så mye som en halvtime under vann. 
Sony har hatt sterkt fokus på dette i sine senere Xperia-produkter det siste året, og det er noe vi gir tommel opp for. 
Det fordrer imidlertid at du lukker alle lukene, så den er ikke vanntett når du hører på musikk og har plugget i hodetelefoner, for eksempel. 

60 trykk om dagen 

Av og på-knappen er godt synlig på siden, der den er plassert ganske nærme midten. 
I stedet for å lage den i samme farge som resten av chassiset, er den i aluminium og lyser nærmest opp der den stikker ut fra resten av telefonen; en knapp Sony har valgt å tydeliggjøre fordi den i snitt trykkes på over seksti ganger om dagen. 
Volumbryterne er også plassert på samme side og har fornuftig størrelse, noe vi synes Sony hadde bommet litt på hva gjaldt «lillebror» Xperia V. 

Formfaktoren er utpreget firkantet på Xperia Z, og hjørnene langt fra like avrundet som de fleste smartmobiler nå om dagen. 
Enheten har heller ingen fysiske knapper under skjermen, men følger malen fra Nexus-telefonene der tilbake-, hjem- og programbytteknapp er plassert på en egen linje nederst på skjermen når du holder den vertikalt. 

Skjermen Litt interessant er det at selve skjermbildet (uten disse knappene) da blir noe mindre enn hva tilfellet er for andre mobiler som eksempelvis Samsung Galaxy S III, som har 4,8-tommers skjerm, men som også har knapper på utsiden av skjermbildet: 

Oppløsningen, derimot, er ekstrem på Xperia Z. 
Dette blir etter all sannsynlighet den første full HD-modellen som ankommer hyllene her til lands (1. mars etter planen), og med svimlende 1920x1080 pikslers oppløsning på skjermen er altså punkttettheten hele 440ppi fordelt på fem tommer; omtrent 30 prosent tettere enn hva tilfellet er på iPhone 4/4s/5. 

Det er selsvagt derfor nærliggende å spørre seg om det er noen vits med så ekstrem oppløsning? 
Ja, faktisk, mener vi. 
Nå sitter vi selvsagt og studerer litt ekstra siden du spør, men det er ingen tvil om at det er en gevinst spesielt på liten tekst på en nettside eller lignende – behovet er ikke det samme for å zoome inn over tekst for at den skal være lesbar. 
Dog er selvsagt ikke spranget like stort som da 720p-telefonene tok over for 480x800, eller da iPhone 4 tok over for iPhone 3GS. 

På samme måte som med Xperia V, synes vi imidlertid at Sony har litt å gå på hva gjelder skjermen. 
Spesielt er innsynsvinkelen dårlig, der det brått blir grått når du ser på telefonen fra siden, enten man sammenligner med iPhone 5, Samsung Galaxy S III eller Padfone 2. 
I tillegg er ikke sortnivået spesielt dypt. 
Dette skyldes et eget plastbelegg Sony limer på toppen av skjermen – det kan tas av med spesialutstyr, men da blir ikke skjermen like motstandsdyktig mot riper. 

Under ser du for eksempel hvordan bildet fortoner seg fra en litt skarp vinkel side om side med iPhone 5: 

Ellers finnes også luker for micro SD-minnekort (2GB følger med, men kan byttes ut) og micro-SIM. 
LED-pære for varslinger er også på plass – bitteliten øverst til høyre på telefonen. 

Vibrasjoner 

Verdt å merke seg er at vibreringsfunksjonen i telefonen har en viss «aksellerasjon» og høres derfor ut som om man tråkker et par ganger kjapt på en gasspedal når bilen står på tomgang (vroom-vroom). 
Det er kanskje litt sært å henge seg opp i det, men faktisk gjør det at det ikke er så veldig lett å kjenne forskjellen på én lang og to korte vibreringer når telefonen ligger i lomma, dersom du pleier å bruke det for å orientere deg om du har fått en SMS eller en Facebook-melding, for eksempel. 
Så vet du det. 

I bruk 

Når telefonene blir såpass store som fem tommer, anbefaler vi deg uansett å prøveholde en om du vurderer å kjøpe. 
Det er liten tvil om at dette er i største laget for mange, og telefoner som dette er noe du først og fremst betjener med to hender og ikke med én. 

Med såpass høy størrelse og oppløsning, synes vi kanskje det er litt snodig at ikke hjemskjermen også er delt opp i et rutenett som rommer flere ikoner og widgets. 
Fortsatt brukes det vanlige 4x5-oppsettet (selv om du selvsagt kan bytte til f.eks. Nova Launcher og få plass til langt mer på hjemskjermen). 
Sonys hjemskjerm kan for øvrig også roteres til landskapsmodus, men bare når den er docket i den medfølgende laderen. 

Programskuffen er vi derimot begeistret for på Sony-telefonene. 
Her kan du sortere appene både alfabetisk, etter installasjonstidspunkt eller brukshyppighet. 
Via et eget menyvalg er det også lettvint å avinstallere apper, og Sony har valgt å holde seg til gamlemåten med tanke på hvordan du legger til moduler (widgets) på hjemskjermen, der du holder fingeren nede på «skrivebordet» i stedet for at de befinner seg bak en egen fane i programskuffen. 
Der holder vi med Sony. 
Modulene vises for øvrig også som miniatyrutgaver slik at du kan se hvordan de ser ut. 

Hva gjelder programvare og funksjoner ellers, har Xperia Z mye til felles med Xperia V som vi testet for en drøy måned siden. 
Skal vi oppsummere høydepunktene er de altså: 

Smart strømstyring – En egen «Stamina»-modus gjør at telefonen slår av datatrafikk når du slår av skjermen og sparer en hel del strøm. 
Du kan også definere unntak slik at enkelte apper fortsatt får tilgang til nettet om du har slått av skjermen; for eksempel dersom du pleier å strømme musikk fra Spotify eller Wimp på farten. 

I tillegg får du muligheten til å definere hva som skal skje når telefonen begynner å nærme seg tom for strøm. 
Eksempelvis kan du da slå av GPS, WiFi og Bluetooth, senke lysstyrken og den slags. 
Du velger selv hvor terskelen skal være i prosent av batterikapasiteten. 

Telefonen kan også slå av og på WiFi basert på hvor du befinner deg, slik at telefonen slipper å bruke strøm på å lete etter WiFi alle tre timene på vei til hytta, men kobler deg opp når du er fremme (gitt at du har WiFi på hytta, altså). 

Smart connect – Hva skal skje når du kobler til utstyr? 
Det kan du definere med Smart Connect. 
Eksempelvis kan du angi at musikkspilleren din skal starte når du kobler i hodetelefoner, eller at alarm-appen startes når du setter telefonen i krybba. 

Meget gode album/filmer/musikk-apper 
- Sony er kanskje den beste produsenten med tanke på appene for avspilling av medieinnhold og støtter alt fra oppslag i Gracenote-databaser (inkl TrackID for å identifisere musikk du hører) til sangtekster og YouTube-videoer. 
Album-appen kan også koble seg mot Facebook og Picasa, mens video-appen lar deg spille av innhold fra en PC eller sende film fra telefonen direkte til en TV og lignende. 
Brukervennlig og greit. 

Ellers finnes også andre kjekke ting som egen bilmodus med store ikoner, Sonys Spotify-lignende Music Unlimited-tjeneste og mer til. 

Vi tar også med at Sony har lagt ved en god håndfull temaer å velge mellom, som både skifter ut bakgrunnsbildet, men også farger som går igjen i operativsystemet. 
Du skjønner tegninga om vi viser deg disse to bildene: 

Ytelse 

Xperia Z følger «trenden» vi har sett i det siste blant toppmodellene, med 1,5GHz Snapdragon S4 Pro-prosessor og Adreno 320 grafikkbrikke. 
Det betyr med andre ord at den yter svært godt, og i våre ytelsesmålinger går den til topps i flere av dem. 

Quadrant standard-poengsummen (7983) er den høyeste vi har sett, og det samme gjelder Smartbench (5052). 
Epic Citadel-testen flyter helt nydelig med 55,2 bilder pr sekund i snitt, og det er altså med full HD-oppløsning (minus feltet for hjem, tilbake og programbytteknapper). 

Telefonen oppleves også som kjapp og fin i bruk – som forventet av en toppmodell i 2013. 
Det eneste merkbare er at det nesten tar fire sekunder å starte kameraappen dersom den ikke nylig er kjørt, og det er alt for lenge – spesielt når du ikke får noen spesiell indikasjon på at den laster heller. 

Batteriet er oppgitt til 2330mAh, som er ganske høyt sammenlignet andre toppmodeller, men det krever selvsagt mer strøm å holde liv i en full HD-skjerm på fem tommer også. 
Samsung Galaxy Note II (5,5 tommer) har til sammenligning 3100mAh, men da på en telefon som avgir et merkbart større fotavtrykk. 

Vi opplever uansett batteriet som tilstrekkelig for de fleste – Xperia Z holder fra morgen til kveld med mer enn moderat bruk og klarer derfor å by på de små, men viktige timene vi ikke klarte å få fra lillebror Xperia V. 

Kamera 

Kameraet i Xperia Z er tilsynelatende det samme som sitter i Xperia V – 13Mp oppløsning og største blenderåpning på f/2,4. 
Unikt for Xperia Z er imidlertid støtten for HDR-filming, altså der det dynamiske omfanget økes slik at de mørke og lyseste partiene ikke blir fullt så mørke og lyse. 

Stillbilde fra video uten HDR: 

Stillbilde fra video med HDR: 

Som du ser er ikke de lyse skiltene øverst til venstre like utbrente på den nederste varianten, selv om det også er lettere å se bygget til høyre. 
Dog ser det også ut til at videoen har fått et grønnskjær over seg, så gevinsten er noe begrenset. 

Ellers presterer kameraet greit; stort sett med gode eksponeringer. 
Med så mange megapiksler på en liten brikke blir det naturligvis en del støy i bildene når man ser på dem 100 prosent på en PC, og det dynamiske omfanget er heller ikke allverden der høylys ofte blåses ut, men en skal heller ikke undervurdere telefonens evne til å vise bildene på mobilskjermen; det er nå tross alt der de aller fleste bilder vises. 

Og med full HD-oppløsning og Sonys Bravia-motor som forbedrer farge og kontrast i bildene, scorer Sony Xperia Z svært godt på kamera-skjerm-kombinasjonen – i hvert fall når du ser rett på, jfr. kommentar tidligere om innsynsvinkel. 

Under ser du et knippe bilder knipset med Sony Xperia Z: 

Og her er et videoklipp med HDR-funksjonen aktivert: 
Video tatt med Sony Xperia Z 

Lyd og samtaler 

For det første må vi berømme Sony for å ha lagt ved usedvanlig komfortable in-ear ørepropper med Xperia Z. 
De har riktignok ikke allverdens av bass, men holder i våre ører høyere kvalitet enn mye annet som følger med mobiltelefoner hva gjelder lytteutstyr. 
Du får også med to par ekstra puter som er kjekt om du har ekstra store eller ekstra små øreganger. 

I likhet med lillebror Xperia V er samtalekvaliteten svært god i Xperia Z. 
Selv i dårlige signalforhold er det uproblematisk for partene å høre hverandre, og lyden er klar og fin i øret. 
Det er den også på videoopptak, som du ser/hører eksempel på over. 

Plasseringen av den eksterne høyttaleren er svært utradisjonell – nederst på den høyre langsiden, altså et godt stykke under volumbryteren. 
Det er selvsagt smart når du har puttet telefonen i dockingstasjonen fordi den da kommer på toppen, men ikke fullt så smart når du spiller og holder høyre pekefinger over høyttaleren. 
Lyden er ellers helt kurant i den utvendige høyttaleren. 

Konklusjon 

Xperia Z er først ute her til lands med full HD-oppløsning, og det betyr et knivskarpt bilde på den fem tommer store skjermen. 
For mange er fem tommer i overkant, så vi anbefaler deg å prøveholde telefonen dersom du vurderer å kjøpe den. 

Uansett er telefonen fra Sony kjapp i skøytene og scorer svært godt på ytelsestestene. 
Sony har også noen smarte funksjoner både hva gjelder strømsparing og tilkobling av utstyr og tilbyr i våre øyne en god totalpakke, der du også får med brukbare ørepropper og en ladekrybbe som du kan sette telefonen oppi. 

Plusspoeng får de selvsagt også for å tilby en telefon som er støv- og vanntett, og 16GB internminne pluss støtte for micro SD-kort er også positivt. 
I tillegg støtter telefonen både 4G og NFC og bør derfor være godt utrustet for fremtiden. 

Sony Xperia Z C6603 
