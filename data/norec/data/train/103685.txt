Farlig varm
Regi: John Crowley. 
Med: 
Colin Farrell, Cillian Murphy, Kelly Macdonald, Colm Meaney, Shirley Henderson. 
Irsk drama/komedie. 
15 år. 

Colin Farrell leder an, hjemom i Irland fra Hollywood, superirsk i målet og i livsfarlig rolle som raner. 
Men han er langt fra alene. 

For dette kan irene! 
Å sette det muntre, men langt fra ufarlige blikk på hendelser og skjebner i en ytterst traurig hverdag, og med varme og innlevelse heve dem over tristessen. 

«Intermission» er også skarpere, farligere og mer poengtert en sett i genren på lenge, elegant fortalt i et flettverk av historier om mennesker som alle er ute på kanten, og alle angår hverandre: 
En livsfarlig politimann, en rasende ungdomskriminell, en hevnlysten beiler, en illusjonsløs ungpike, en impotent unggutt, en utro bankmann eller hans bare tilsynelatende tolerante ektefelle. 

Manus og regi er ved to erfarne teatermenn som begge debuterer i film (Mark O'Rowe og John Crowley) - men har med seg en åpenbar sans for det tydelige, det likevel underliggende, det kontrastrike og det tilgjengelige. 
Anbefales. 
Også til dem som har en ellers helt forståelig terskel i forhold til irsk/britisk tristesse på film. 
Men her med letthet kan overraskes. 

ELLEN MARGRETHE SAND 
