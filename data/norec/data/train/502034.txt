Frekk, fin og litt full av f …
Ukerevyen på NHH har akkurat nok kondisjon til en sterk omgang. 
Etter pause går den seg vill. 

La oss si det sånn: 
Det er nok å grine av for tiden. 
Politiske skandaler, seksuell trakassering, ny kaldkrig, polarisering, rasisme, Resett og raseri. 
Du skal være ganske smart for å lage moro av en sånn pre-apokalyptisk grøt. 

Men det klarer ukerevyen «#methree» på NHH. 
Den er akkurat så oppbyggelig artig at den løfter deg ut av hverdagsmudderet en time eller to. 
Og når du tenker deg godt om, er det kanskje akkurat det du trenger akkurat nå. 

Timingen er perfekt. 
Uke-ensemblet hekter seg på nyhetsbildets ypperste emneknagg, #metoo-bevegelsen og debatten om kjønn og grensesetting, men også faren for å vikle seg inn i den politiske korrekthetens evige irrganger. 
Temaet er så sensitivt at publikum har rett til å frykte det verste. 

Men revyen er overraskende frisk og uærbødig. 
Den støter neppe noen alvorlig, men gjør det revyer skal; får oss til å flire litt av gravalvoret og krenkelsestyranniet, det som omgir oss som bløtleire for tiden. 

At revyen har såpass skarp kant, er mye takket være svært oppegående, ironiske og treffsikre tekster. 
Det er sjelden du finner så mye kvass observasjonsevne på norske studentscener. 

Tekstforfatterne og regigjengen har gjort en fin jobb, ikke minst med å gjøre ideene relevante, og sette dem sammen med passe rasjoner musikk, lys og lyd. 

Studentrevy er først og fremst entusiastisk lagarbeid. 
Men det finnes alltid et par fine øyeblikk, sånne pauser i lagtempoen som er nødvendig for å senke makspulsen og gi luft og rom til pittelitt refleksjon. 

Noen av dem står Tuva Greaker for, i rollen som seg selv, og som den opphøyde tåkefyrstinnen Ulrikke Falch. 
Herlig vittig. 

Det blir ofte sånn på studentrevy at man sitter og venter på de neste store talentene, de som tør ta med seg fjes og hele komiregisteret over scenekanten. 
Her er flere av dem. 
Både Inger Madland, Katja Løvik og Ingrid Klem er energiske og belagt med komisk talent. 

Store ensemblenumre med koreografi blir ofte über-pretensiøse i denne typen studentrevy-setting. 
Men her er de skrudd sammen med ironi og energi, slik at de ikke bare fungerer som flashy fyllmasse. 
Revyen før pause er det klasse over. 

Men så er det akkurat med revy som med fotball. 
Hvis første omgang er strålende, er det alltid fare for at andre omgang snubler litt. 
Det skjer med ukerevyen og. 

Første omgang er kompakt, kjapp, frisk og temposterk. 
I andre runde er ideene større, virkemidlene voldsommere og innestemmen og elegansen bortgjemt. 

Det rene dansenummeret «En kjærlighetshistorie» mellom Kim Jong Un og Donald Trump er nydelig, men ellers er det fare for at den ene scenen slår den andre i hjel. 

Men mest skuffende er nest siste nummer, der ensemblet tar for seg selve symbolet på det erkebergenske: advokat Dag «Kan du slutte å bable» Steinfeld. 

Ideen er svak («Seinfeld», lizm), teksten er infantil. 
Hele settingen skriker på noe mye mer elegant og empatisk, som kunne sagt noe om både mannsrollen, medietrykket og erkebergensk selvtillit og selvbilde. 

Synd at revyen går ut med en sånn kalkunsketsj. 
Bare for denne forspilte muligheten ryker det et hjerte eller to. 
Sånn er det. 

Alt i alt er revyen på NHH likevel noe av det mer sprelske du kan oppleve i Bergen for tiden, siden både «Heim» på Hordaland Teater og «Kristin Lavransdatter» på DNS er betydelig mer alvorlige dramastykker (og dessuten utsolgt). 

Studentene på handelshøyskolen er flinke på teamarbeid, produksjon og moro. 
Og moro er det, også for folk som befinner seg et godt stykke unna økonomifaget og Ytre Sandviken. 

Dessuten: 
Orkesteret er veldig bra til å være revybakspillere. 
Her leverer de tungt og presist komp, og spiller alt fra Led Zeppelin til Earth, Wind & Fire med autoritet. 
Jeg har sagt det før: 
Orkestre får altfor lite skryt. 
