TEST:Opel Insignia 4x4 

Insignia stasjonsvogn med firehjulsdrift og dieselmotor er på mange måter Opels beste og mest tiltalende bil. 

Dette er ikke Opels toppmodell. 
Det er heller ikke den heftigste, morsomste eller dyreste. 
Men kombinasjonen av egenskaper, inkludert pris og driftsøkonomi, gjør at den kanskje totalt sett er den mest tiltalende. 

Insignia stasjonsvogn, eller Sports Tourer som de selv kaller den, kommer i en lang rekke utgaver. 
Vi har testet versjonen som heter 2.0 CDTi 4x4. 
Denne har 160 hestekrefter, 350 newtonmeter og firehjulsdrift med en elektronisk differensialbrems på bakakselen. 
Det borger for en morsom kjøreopplevelse på norske vinterveger. 

Rask 

Dieselmotoren er naturligvis sterk og oppleves som frisk i alle norske hastigheter. 
Men bilen er ganske tung, nærmere bestemt drøye 1.750 kilo, noe som legger visse begrensninger på sprintegenskapene. 
0-100 går på forholdsvis moderate 10,6 sekunder, men oppe i fart er dette en rask bil. 

Stor 

Dessverre er motoren litt for høylytt etter vår smak. 
Dette gjelder først og fremst i lavere hastigheter. 
Forøvrig er motoren fleksibel nok og selv med manuell girkasse er den ganske lettkjørt i tettbygde strøk. 
Men i virkelig trange bygater, merkes det at dette er en stor bil, hele 491 centimeter måler den i lengden. 

En automatkasse er også tilgjengelig, men den øker prisen med omlag 30.000 kroner. 
Og med en startpris på 415.000 kroner, er denne bilen dyr nok i utgangspunktet for de fleste. 
Med det norske avgiftssystemet koster firehjulsdrift og litt effekt fort ganske mye. 
Det er ikke mulig å få firehjulsdrift til en svakere motor. 

Litt høyt forbruk 

Prisen henger også sammen med forbruket som øker litt med firehjulsdrift. 
0,62 liter per mil er ikke veldig imponerende i dag, selv om det med tanke på vekt, effekt og firehjulsdrift ikke er overraskende. 
CO2-utslippet ligger på 164 gram. 
Ecoflex-utgaven med forhjulsdrift bruker til sammenligning 0,51 liter og slipper ut 134 gram CO2. 

Velfungerende firehjulsdrift 

Men kjørefølelsen på vinterføre kan ikke sammenlignes med den du får med firehjulsdrift. 
Systemet som benyttes er Haldex 4, som nå sitter i et stort antall biler fra forskjellige produsenter. 
Litt mer uvanlig er differensialbremsen på bakakselen som sørger for en best mulig fordeling av kreftene mellom de to bakhjulene, noe som hjelper ikke minst ut av svingene. 
Systemet styres etter en lang rekke parametre og lar seg dessuten påvirke av hvilken kjøremodus du har valgt på det adaptive understellet. 

Adaptiv 

Flexride påvirker i tillegg til dempere og firehjulsdrift også styringen og gassresponsen og lar seg stille i tre nivåer fra komfort til sport. 
Her merker man tydelig forskjell, spesielt på sportinnstillingen. 
Systemet er standard for firehjulstrekkeren. 

Morsom 

Insignia har ganske morsomme og direkte kjøreegenskaper. 
Best er den på vinterføre hvor firehjulsdriften jobber kjapt nok til at bakhjulene får ganske mye krefter. 
Nok til å gi den en skikkelig firehjulsdrevet karakter. 
Med for mye gass ut av svingene, kommer gjerne hekken litt ut før den stabiliseres av ESP-systemet. 

Balansen i bilen er også ganske god, og det er ikke mye krengning å plages av. 
Minst morsom er styringen. 
Den er kjapp og presis, men i letteste laget for vår smak. 
Det fratar en noe av styrefølelsen. 

Alt i alt er dette likevel blant de morsomste bilene i den folkelige mellomklassen. 
Den slår nok ikke gamle, men gode Ford Mondeo på kjøreglede, men forbigår i våre øyne en bil som Volkswagen Passat. 

Dårlig plassutnyttelse 

Det er de praktiske egenskapene som er akilleshælen til Insignia. 
Riktignok har stasjonsvogna fått god nok takhøyde i baksetet, men både beinplass og ikke minst bagasjeromsplass er klart mindre enn det man finner i biler som nevnte Mondeo og Passat, og ikke minst Skoda Superb. 

Det er litt skuffende når denne bilen er så stor på utsiden. 
Spesielt siden det kraftige karosseriet til en viss grad går utover både håndterligheten og ikke minst sikten fra førerplass. 

God komfort 

Forøvrig er innsiden av Insignia et fint sted å oppholde seg. 
Kvalitetsfølelsen er stort sett god, og man bør lett finne seg en god kjørestilling. 
Med mulighet til å stille demperne til den mykeste innstillingen, blir også kjørekomforten god. 
Noen ville kanskje foretrukket automatgir, men det er det i våre øyne ikke verdt å betale for. 
Den manuelle sekstrinnskassen er stort sett letthåndterlig og utvekslingene godt tilpasset norske fartsgrenser. 
Det gjør at man lett finner et behagelig turtall både på landevei og motorvei. 
Utvekslingene er litt lavere enn i den forhjulsdrevne Ecoflex-utgaven vi tidligere har testet. 
Det er bra, for der var girene i tyngste laget for norske fartsgrenser. 

100.000 ekstra 

Alt i alt fremstår denne Insignia-utgaven som vellykket og den mest appellerende i rekken for norske forhold. 
Men den koster eksempelvis nesten 100.000 kroner mer enn den svakeste dieselutgaven med 110 hestekrefter og forhjulsdrift. 

Konkurrenter 

Når det gjelder andre konkurrenter, får Opel først og fremst konkurranse fra Volkswagen Passat, Skoda Superb og Subaru Legacy. 
Alle disse kan leveres med firehjulsdrift og dieselmotorer i samme effektklasse. 
Prismessig ligger Insignia greit an i forhold til disse, men den taper betydelig til Passat og spesielt Superb hva gjelder praktiske egenskaper. 
Insignia har først og fremst en emosjonell appell og når alt skal summeres, er den ingen klasseleder i den familieorienterte mellomklassen. 

Men så veldig langt unna er den ikke, og til tross for enkelte svakheter, er Insignia en appellerende og interessant bil, som overraskende få kjøpere virker å ha oppdaget. 
Med firehjulsdrift er den i tillegg blant de morsommere i klassen. 

Karakteren er sterk og ikke langt unna å vippe opp til 5. 
