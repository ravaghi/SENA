Musikalsk oppgjør med sektbakgrunn
Robert Smith-Hald vokste opp uten tv og musikk. 

ALBUM: 
Tre år etter den oppsiktsvekkende gode debuten «Innocence Said», er Robert Smith-Hald klar med oppfølgeren «Thou Mayest» - inspirert av John Steinbecks roman «East of Eden». 

Norsk-amerikaner 

Amerikaneren kom til Bergen som 15-åring etter en oppvekst i en primitiv sekt i Pennsylvania, drevet i pakt med Rudolf Steiners antroposofiske tenkning. 
Sekten har mange felles trekk med amish. 

Den strenge oppveksten preger tekstene til norskamerikaneren, som har gitt det nye albumet en tittel som handler om å være fri, om å leve et liv der ingenting er forutbestemt. 

Det står i sterk kontrast til en oppvekst uten tv og musikk. 

«Nothin's Gonna Bring Love Down» oppsummerer på mange måter hvor han står i dag og hva han mener om fortida: 
«Isn't it a shame 
- Jesus never came / Everybody's waiting - waiting all in vain». 

Nashville 

Albumet er spilt inn i Nashville med norske og amerikanske musikere - som produsent Ole Reinert Berg-Olsen (Orbo), Vegard Henanger, Fats Kaplin (fele og banjo) og Lisa Torres (vokal og kor). 

Reese Wynans, som har spilt i Stevie Ray Vaughans Double Trouble og på ei nesten endeløs rekke med plater med forskjellige artister, setter dessuten et flott preg på tittellåten med sitt Hammond B3-spill. 

Mer rocka 

Og mens debuten var klassisk america, er «Thou Mayest» mer rocka - med en liten sving innom r'n'b. 
Og - mitt eneste ankepunkt mot albumet er at rocka låter som åpningen «Dead Dogs» og «Throw Me A Bone» ikke fungerer like bra som de mer melodiøse titlene. 

«Poisonous Tree» 

Smith-Hald kler simpelthen rollen som myk singer/songwriter bedre enn den sinte rockedrakta. 

Traveling Wilburys 

Da er han mer der han skal være i «Tumblin' Into You», som dessuten høres ut som en låt som er hentet fra skuffen til Traveling Wilburys. 
«So Beautiful» blir derimot i enkleste laget, og er albumets svakeste spor. 

Men om Hald-Smith ikke helt klarer å følge opp debuten, veier det beste materialet på dette albumet langt på vei opp for det som ikke er fullt så vellykket. 
