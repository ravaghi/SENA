«Som om Thomas og Harald rapper med rare kostymer»
Den nye Alexander Rybak-låten er en tynn revyvise. 

|||LÅT: 
For å markere sin nye platekontrakt med Universal, slipper Alexander Rybak «Fela igjen» — en «humørfylt og selvironisk» låt med mannskor-synging, felegnikking og vers fra Nesodden-kompisene i rapgruppa Opptur. 

Singelen handler om Rybaks trøbbel med damer og penger, og at han tross alt er et helt vanlig menneske som deg og meg. 

Og er det noe folk liker, så er det jo kjendiser som kan fleipe med seg selv og egen berømmelse. 

Likevel holder det dessverre ikke å sminke en stor kvise i panna og rufse til håret for å få oss til å leve oss inn i historiene om mislykket kjærlighet som fortelles her. 

I stedet minner «Fela igjen» om en tynn revyvise eller sketsj-rap — med flaue vitser og hjelpeløse enderimsforsøk som «Det som møtte han bak døra da, ga han mest lyst til å grine/for der lå hans to nærmeste på gølvet og klinte». 

Det er ikke vanskelig å se for seg denne låten fremført på Senkveld, bare med Thomas og Harald som rappere med rare kostymer. 
Ikke et godt tegn. 

Det er ikke det at «Fela igjen» fullstendig mangler kvaliteter. 

Første vers er ikke så verst, musikkvideoen har sine småvittige øyeblikk og Rybaks felehook er farlig fengende - selv om det minner mistenkelig om Klovner i kamps «Valsen» fra 2005. 

Men totalt sett blir dette langt mer enerverende enn morsomt, og dermed har ikke «Fela igjen» mye å by på utover overraskelsesmomentet og et par sjarmpoeng for Rybaks selvironi. 
