Seagate Backup Plus Slim 1 TB
Liten, pen og rask ekstern harddisk. 

De siste ukene har det blitt avslørt hvor enkelt det er å trå feil i den digitale sfæren og få hele livet sitt blottlagt på nett, bare fordi man trodde at alt bak bredbåndsruteren var utilgjengelig for andre enn seg selv. 
Det har nok fått mange til å stoppe opp og tenke. 

Men et sted må bilder, dokumenter, videoer og musikk lagres eller sikkerhetskopieres, og for mange er fortsatt den eksterne harddisken et klart førstevalg til formålet. 

Og slike disker kommer i mange former og kapasiteter, vi har tatt en titt på Seagate Backup Plus Slim v2, som ikke bare er kompakt, slank og ser bra ut, den har også godt med plass: 1.000 GB for å være nøyaktig. 

Den kommer også med 500 og 2.000 GB, uten at den tar verken mindre eller større fysisk plass av den grunn. 
Tykkelsen er beskjedne 12 mm, vektnåla stopper på 140 gram. 

Best med USB 3.0 

Disken kommuniserer best med PC-en via en USB 3.0-port, der den også får nok strøm. 
Ingen drivere er nødvendig. 
Den kan også kobles til en USB 2.0-port, men da må du samtidig smøre deg med mye mer tålmodighet hver gang du skal overføre data til og fra den, kanskje så mye som 75 prosent reduksjon i hastigheten må du påregne. 

Faktisk må du over på SSD for å finne noe særlig raskere, er vår erfaring - men da snakker vi om helt andre priser og størrelser. 
For de fleste er harddisken langt smartere til dette formålet, selv om man må vente litt ekstra på at alt blir overført. 

Disken er også stillegående, du må legge hodet helt inntil for å høre at den i det hele tatt snurrer. 
Slikt liker vi. 

Automatisk backup 

På disken ligger det også et backup-program, som på enkelt vis kan sikkerhetskopiere dokumenter, bilder, videoer og annet som du ønsker å ta vare på, uten at du egentlig behøver å forholde deg til hvor de forskjellige tingene ligger. 

Det finner programmet ut selv. 
Det kan kjøres og konfigureres manuelt eller automatisk, og kan også konfigureres til å kopiere data til nettskyen: 

Nå skynder vi oss å legge til at programmet ikke er av de beste vi har prøvd. 
Det tar lang tid å installere, og låste seg ved et par anledninger under testen. 

Oppdatert: 
Fra Seagate får vi opplyst at programmet har kommet i ny, forbedret utgave som kan lastes ned fra denne siden. 

Har du Windows 8 kan du like gjerne bruke den innebygde backup-løsningen som følger med der: 

Utover dette har vi uansett bare gode erfaringer med denne disken, og har ingen betenkeligheter med å anbefale den til backup-formål. 

Seagate Backup Plus Slim Portable V2 USB 3.0 1TB 
