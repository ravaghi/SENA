Gjensyn med Cody
Regi: 
Kevin Allen. 
Med: 
Frankie Muniz, Hannah Spearritt, Anthony Anderson. 
Am. actionkomedie. 
11 år. 

Frankie Muniz er tilbake som agent Cody Banks - en James Bond i mini-versjon. 
Lett underholdning for et ungt publikum. 

Det var Harald Zwart som introduserte oss for den freske og smarte guttungen i fjor sommer. 
Nå er Zwart ute som regissør, men han har signert manuset. 

Og dét er skåret over samme lest; tempofylt action der kvikke ungdommer utviser handlekraft, mot og kreativitet i jakten på riktig onde skurker. 

Muniz er fremdeles sjarmerende i rollen som CIA-agent. 
Denne gang er London arbeidsplassen. 
Under dekket av å være med i et internasjonalt ungdomsorkester, jager unge Banks mennene som sitter med en databrikke som kan styre folks meninger og handlinger. 

At man etteraper Bond-effekter er greit. 
At man bruker tonnevis av klisjeer for å beskrive en ung amerikaners møte med London, er unødvendig. 

Men handlingen pulserer i effektivt tempo, greit assistert av humørfylte replikker og småmuntre hendelser. 
Mer enn nok til å fungere som halvannen times ren underholdning for et ungt publikum. 
