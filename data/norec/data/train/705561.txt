Oppreisning for sånne jenter
Sånne jenter blir ikke voldtatt, det er sånne menn som voldtar dem. 

Monica Flatabø: 
En sånn jente 

En dokumentar om voldtekt 

Vigmostad & Bjørke 

Serievoldtektsmannen Julio Kopseng soner lovens strengeste straff, 21 års forvaring med en minstetid på 10 år, samme straff som Anders Behring Breivik. 
Det skulle jo indikere at samfunnet tar voldtekt alvorlig. 

Slik er det imidlertid ikke. 
Ennå tenker mange som voldtektsofferet Emma: 
”Når jeg tenker på voldtekt, ser jeg for meg tortur. 
Flere ukjente menn, kanskje med innvandrerbakgrunn, på én jente, og at de truer henne med våpen. 
Jeg bruker heller ”overgrep” når jeg snakker om det som skjedde med meg.” 

Emma er intervjuet av VG-journalist Monica Flatabø i en bok om de vanligste voldtektene i Norge – i åtte av ti anmeldte voldtekter kjente offer og antatt gjerningsmann hverandre. 
Det er kameraten som drar trusene av den fulle venninnen på fest som er den typiske norske voldtektsmann, ikke den mørkhudete bak buskene. 

Men Julio Kopseng er heller ikke den typiske voldtektsmann, og det svekker Flatabøs ekstremt viktige prosjekt. 
Mye av boken viser – i sjokkerende detaljer – hvordan Kopseng mishandlet sin samboer, voldtok henne så godt som daglig, samtidig som han også voldtok et stort antall andre kvinner. 
Ennå kommer det inn nye anmeldelser mot ham. 

Samboer med traumer 

Samboeren står fram med fullt navn, og med alle sine traumer. 
Flatabø behandler henne med dyp respekt, og skaper et forvirrende, men sterkt bilde av hvordan et slikt avhengighetsforhold fungerer. 
Samboeren ble værende i det vedvarende overgrepet i ni måneder før hun maktet å bryte ut. 

Men Kopseng er atypisk. 
De psykiatrisk sakkyndige konkluderte med at han har klare dyssosiale trekk, og gjennomgående psykopatiske personlighetstrekk. 
De fleste voldtektsforbrytere har ikke det, de er menn som ikke representerer kvinnenes grenser, de er unge gutter som ikke kjenner lovens definisjoner, og ikke innser konsekvensene av det de gjør når de legger seg over en overstadig beruset jentunge og tvinger seg inn i henne. 

Alt dette beskriver Flatabø også. 
Hun oppsøker lokalmiljø som er blitt betente etter at jentene gjorde som de bør, og gikk til politiet. 
Hun skriver om elendige holdninger hos politiet, og om gammelt slagg i hodet til folk som høyskolelektor Elin Ørjasæter, som i Morgenbladet i fjor ville ”gjenreise forskjellen på fyllerør og voldtekt” og høyesterettsadvokat Gunnar Nerdrum, som i en artikkel i Advokatbladet ville minne oss om at ”voldtekt kunne være så mangt”, blant annet en kort utskeielse for en ellers kjekk gutt, eller en ektemann ”som gjorde bruk av sine ekteskapelige rettigheter”. 
Senere beklaget han at innlegget førte til at han ”fikk hele ’fittstimen’ på nakken”. 
Tre ganger i boken blir Nerdrum titulert som høyesterettsdommer, så ille er det heldigvis ikke. 

Gråsonesex 

Bokens strukturelle svakhet er at den atypiske Kopseng-saken tar for stor plass, selv om den er sterkt og godt fortalt. 
Det er i skildringene av ungdommenes forvirring om hvor grensene går, at boken virkelig har sin misjon. 
De snakker om angresex, fyllesex eller gråsonesex, når det i virkeligheten er straffbare overgrep. 
Ingen har lært dem forskjellen, og det bør både skole og foreldre merke seg. 

Monica Flatabø skriver til jentene, hun er nøye med detaljer om klær og referanser til moter, men boken bør også være obligatorisk lesing for gutter. 
I møte med de mange jentene som sliter tungt i år etterpå, vil de kanskje innse sannheten i det Flatabø skriver: 
Kvinner blir ikke voldtatt fordi de ikke er ansvarlige mennesker. 
Kvinner blir voldtatt fordi noen voldtar dem. 
