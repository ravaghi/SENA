Cassandra Wilson «Thunderbird»
(Blue Note / EMI) 

Groovy, nakent og uhyre sensuelt. 

Mange forbinder kanskje Cassandra Wilson med jazz, men hun har alltid vært en uredd dame på konstant søk i andre svarte genrer. 
Det er hun definitivt på T-Bone Burnett-produserte «Thunderbird», hvor hun flørter både med deltabluesen fra sin egen hjemstat, Mississippi, og hiphopprogrammering. 
Wilson har en utrolig tilpasningsdyktig stemme med en svært sensuell kant som kommer utmerket til sin rett i Burnetts åpne produksjon. 
Ypperlige bidrag fra blant andre Keb' Mo', Jim Keltner og Marc Ribot hever platen ytterligere, der versjonen av Jakob Dylans (jepp, sønnen til Bob og sjef i The Wallflowers) «Closer To You» symboliserer den deilige og tilbakelente sørstatsatmosfæren som hviler over «Thunderbird». 
Her mangler kun sirissene i lydbildet... 
