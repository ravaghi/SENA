Youth In Revolt
For alle som liker skrudd humor! 

Farsinstinktet i meg vekkes hver gang jeg ser Michael Cera, kjent fra Arrested Development, Juno og Superbad. 
Han trenger virkelig hjelp i Youth In Revolt, en søt, rar og morsom komedie om en ung manns iherdige forsøk på å vinne et jentehjerte. 

Konsekvensene blir nok litt større og voldsomme enn de vanligvis blir i det virkelige liv, men tankene og følelsene i denne gode komedien virker urovekkende kjente. 

Nick Twisp (Michael Cera) er 16 år og jomfru. 
Han har egentlig ikke et liv, og blir med når mora og hennes lugubre kjæreste rømmer fra sinte bruktbilkjøpere til en trailer camp. 

Der møter Nick søte og mystiske Sheeni (Portia Doubleday), og blir hodestups forelsket. 
Men å vinne Sheenis hjerte er så komplisert at han må finne opp et alter ego for å ha en sjanse til å lykkes. 

Kløktig regissør 

Mye av filmen hviler på Michael Ceras tynne skuldre, men han bærer den godt. 
Han har et uttrykk som gjør at de fleste vil trykke ham til sitt bryst. 

Jeg kan enkelt identifisere meg med Nicks søken etter den store kjærligheten. 

Den skildres med store doser mørk humor, som filmen gir oss uten å overdrive spillet eller mate inn poengene med teskje. 
Regissør Miguel Arteta holder kløktig tilbake der mindre talentfulle regissører hadde pøst på med collegehumor. 

Fans av Wes Anderson bør få med seg denne filmen. 

Youth In Revolt vil sikkert virke snål for noen. 
Jeg liker snålt! 

Derfor smiler jeg når dypt religiøse mennesker blir høye på sopp, når en rømningsforsøk med campingvogn får eksplosive konsekvenser, og når en simulert forsvinning går rett i dass. 

Og vi tror selvsagt ikke på at amerikanske tenåringer ser La Strada, digger Jean Paul Belmondo og hører på Serge Gainsbourg. 

Men denne historien utspiller seg som i et eventyr, og da er alt lov. 

Skrudd humor 

Youth In Revolt anbefales for alle som liker skrudd humor. 
Fans av for eksempel Spike Jonze og Wes Anderson bør få med seg denne filmen. 

Den har kanskje ikke så mange scener som får deg til å le høyt, men smilebåndet vil være under konstant bevegelse hele veien 
