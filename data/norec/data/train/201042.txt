Panasonic Toughbook CF-T4
Panasonic har spesialisert seg på å lage små og hardføre bærbare. 
Denne ultraportable modellen har både eleganse og en fantastisk batterilevetid. 

Tradisjonelt har Toughbook-serien hovedsakelig appellert til brukere eller bedrifter med spesielle og harde krav til sin maskinvare. 
Likevel er ikke solid synonymt med støpejernstung i denne sammenhengen, matchvekten er nemlig kun på 1,5 kilo for modellen vi har sett på. 
For å kunne ta imot litt juling er den konstruert med et chassis i magnesium, og i følge spesifikasjonene tåler den et direkte trykk på 100 kilo. 

LES OGSÅ: 

Blank, lett og fin, med en touchpad som skiller seg ut. 

Fulle spesifikasjoner: 

Intel Pentium M @ 1,2 GHz 12,1" trykkfølsom skjerm (1024 x 768 piksler) 512 MB DDR2-minne 40 GB harddisk (4200 rpm) 
Intel GMA 900 (opp til 128 MB delt minne) 54 Mbps WLAN (a/b/g) 10/100 LAN + modem 2x USB, lyd inn/ut 1 CardBus kortplass SD kortleser VGA ut Windows XP Professional Dimensjoner (B/D/H): 
26,8 x 21,0 x 2,5/4,4* cm (*foran/bak) Vekt 1,5 kilo Pris: ca. 22.300 inkl. mva. 

Selve maskinen er tykkere i bakkant enn foran, noe som forsterkes at den har et par gummiføtter under som sitter fast i en slags bærestropp. 
Denne stroppen er til å feste under hånden slik at du gå rundt med den slik om ønskelig, og da har du den andre hånden fri til å bruke PCen med. 

Vifteløs 

For støyallergikere er denne PCen en liten drøm. 
Pentium M-prosessoren er en såkalt ULV-modell, som står for Ultra Low Voltage. 
Det vil si at den er spesielt gjerrig på strømmen, noe som altså ikke bare lover godt for batteritiden, men også betyr at varmeutviklingen er nokså lav. 
Faktisk er det ikke engang vanlige lufteåpninger på maskinen, og det er ingen surrende vifter her. 
Det eneste vi kan høre - dersom vi virkelig hører etter i stille omgivelser - er et svakt sus fra harddisken. 

Ved siden av at du selvfølgelig kan bruke fingeren, en stylus-penn eller annet egnet pekredskap til å navigere maskinen er det også en rund touchpad som gir maskinen et spesielt preg. 
Siden skjermen er i 4:3-format er det heller ikke noe problem i å navigere rundt på tross av at den er rund, og i tillegg er det en annen artig detalj - skrollingen. 
Vertikal skrolling gjøres ved å føre fingeren i sirkler langs kanten av touchpaden, noe som straks gir oss iPod-vibber. 
Det betyr riktignok at horisontal skrolling er ofret, men den bruker vi jo ikke så ofte uansett. 

Tastaturet er klemt inn på en relativt liten plass og er egentlig ganske så stille. 
Layouten lider litt av å ha det såpass trangt, og det er faktisk kun hovedtastene som er i "vanlig" størrelse. 
Men så mye tilvenning trenger du nok ikke før du kan bruke tastaturet optimalt. 

Tilkoblingene på maskinen er plassert foran og på begge sider. 
Det er batteriet som har tatt nesten hele plassen på baksiden av maskinen. 

Foran har vi av/på-knappen med fint grønt lys, en liten bryter for å slå trådløst nett av og på samt lyd inn og ut. 

På venstre side er strøminntaket plassert, sammen med VGA, kobling for eksterne enheter (EXT), CardBus-slot og minneleser for SD-kort. 

Høyre side: 2 x USB, plass til kensingtonlås, samt modem og LAN beskyttet av et lite gummideksel. 

Som varer, og varer, og varer... 

Det at prosessoren er strømsvak gir ikke bare liten varmeutvikling, det betyr også at batteritiden blir svært god. 
I følge spesifiksjonene skryter Panasonic av hele 12(!) timer i BatteryMark med skjermens lysstyrke på det laveste, og etter å ha selv testet har vi ingen grunn til å betvile dette. 
På halv lysstyrke, noe som er betydelig lysere enn det laveste, målte vi hele 9 timer! 
Mer enn nok til en hel arbeidsdag ute i felten. 

Faktisk har maskinen også en såkalt "Economy Mode", som gjør at batteriet ikke lades opp til mer enn 80%. 
Dette skal vissnok øke batteriets totale levetid, og er da beregnet for folk som normalt sett lader opp maskinen sin oftere. 

En ting vi ikke har nevnt er maskinens ytelse, men på grunn av maskinens karakter og komponenter er det ikke noe stort poeng i å sammenligne den med mer "vanlige" bærbare PCer. 
Dette er ikke maskinen du kjøper dersom du er interessert i ytelse, men vi har likevel testet med noen få programmer. 
Resultatene finner du under tekniske data. 

Oppsummering 

Panasonic Toughbook CF-T4 er et nisjeprodukt. 
Den som er på jakt etter en slik maskin vil ha noe som tåler en trøkk og har laaang batterilevetid, og bryr seg lite om at den kun har integrert grafikkort og en prosessor som ikke kan måles mot dagens moderne bærbare. 

En annen ting som bekrefter dens plass i kategorien for spesielt interesserte er prisen, som ligger på litt over 22 tusen blanke kroner. 
Men det er altså hva du må betale for såpass god kvalitet i et lite marked. 

Vårt inntrykk er udelt positivt når vi tar i betraktning bruken den er konstruert for, men for de aller fleste "vanlige brukere" vil nok dette være en litt for spesiell bærbar med tanke på spesifikasjoner og pris til å være et seriøst alternativ. 

Skal du forøvrig ha en så må du nesten kjøpe den her! 
