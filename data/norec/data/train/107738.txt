Martin Stenmarck:«Think Of Me» 

(CMC) 

Som en billedskjønn, og musikalsk, krysning av Enrique Iglesias og Bryan Adams skal annonsekroner på TV gjøre stjerne av svenske Martin Stenmarck også i Norge. 
Pengene trengs, for det er vanskelig å se hvordan Stenmarck ellers skulle ha fått et navn her i landet. 
Stemmen hans står ikke helt i stil til utseendet, og låtene er så til de grader markedstilpasset et voksent publikum med sans for romantisk, melodiøs pop (men som er for gamle til boyband) at det nærmest fremstår som en fornærmelse. 

«I Keep Falling» har han til overmål rappet fra Ronan Keating, og da har vi ikke engang nevnt tekstene, som ikke inneholder en eneste original linje. 
Fort spilt, fort glemt. 
