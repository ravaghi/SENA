Sex, sadisme og spionasje
Forskjellen på å være hore og spion er visst ikke så stor som man har gått rundt og trodd. 

THRILLER "Red Sparrow" USA 2018 Regi: 
Francis Lawrence Manus: 
Eric Warren Singer, Justin Haythe Skuespillere: 
Jennifer Lawrence, Joel Edgerton, Charlotte Rampling, Jeremy Irons, Mary-Louise Parker, Ciarán Hinds Aldersgrense: 
15 år 

Dominika (Jennifer Lawrence) er den tidligere ballettdanseren som tvinges til å gå gjennom russernes aller tøffeste og mest hemmelige spionprogram. 
Der skal hun lære å forføre, drepe og, i det hele tatt, bli et nyttig våpen i den fremdeles pågående kalde krigen med USA. 

"Red Sparrow" vil veldig gjerne være en sexy og sofistikert thriller. 
Rollelisten er full av britiske klasseskuespillere – Charlotte Rampling, Ciarán Hinds og Jeremy Irons stiller alle med sine beste russiske aksenter – og estetikken er skamløst rappet fra 2011-versjonen av "Muldvarpen". 

Mest å by på har filmen likevel for dem som måtte ønske å se Jennifer Lawrence i den ene seksuelt ydmykende situasjonen etter den andre: med bena spredt foran et helt klasserom, med hånden i skrittet på en ekkel mannsgris, penetrert av et annet svin i samme øyeblikk som han får halsen skåret over. 
På toppen av alt skal hun også bli torturert på det groveste. 
Det er jammen ikke rart at hun ser så sørgmodig ut hele tiden. 

"Red Sparrow" har sine øyeblikk av fiffige spion-lurendreierier. 
Men vær forberedt på å sitte igjen med en emmen smak i munnen. 

Roy Søbstad 
