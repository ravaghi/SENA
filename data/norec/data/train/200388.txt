Huawei Ascend W1
Kinesiske Huawei med den billigste Windows Phone 8-mobilen hittil. 

Billige telefoner blir gjerne forbundet med dårlige telefoner, men Windows Phone har bevist at det ikke trenger å være tilfelle. 

I forrige uke testet vi nemlig Nokia Lumia 620, en telefon til bare 1.800 kroner som vi varmt anbefalte. 
"Nokia Lumia 620 er en billigmodell hvor alt er på stell: 
Designet duger, ytelsen duger, kameraet duger, batteriet duger og ikke minst: 
Prisen er faktisk lav", skrev vi i vår anmeldelse. 

Men nå slår kinesiske Huawei i bordet med en enda billigere modell - Ascend W1. 
Det er for øvrig også selskapets første Windows 8-telefon. 
Med en pris på omlag 1.300 kroner er den enn så lenge billigst i klassen. 

Men hvor bra er den? 

Friskt pust eller leketelefon? 

Huawei Ascend W1 har en design som ikke er spesielt unik for Windows 8-telefoner. 
Faktisk minner den en hel del om Nokias Lumia 900 og Lumia 920. 
Ikke at det nødvendigvis er en dårlig ting. 
W1 kommer i en iøynefallende plastutførelse, i vårt tilfelle blått - den kommer også i svart, hvit og rød. 
Om det er fint, er en smakssak. 
Vi synes det kan være forfriskende med fargesterke deksler, mens andre kanskje vil synes det ser ut som en leketelefon. 

W1 har en rektangulær form, med rette, men likevel noe avrundede, kanter. 
Telefonen ligger ganske behagelig i hånden. 
Man får et godt grep, muligens takket være at plasten er matt, ikke blank. 
Dette gjør også at den fremstår litt mindre plastaktig. 

Det føles imidlertid litt som om Huawei bare har limt telefonens deler på hverandre. 
Skjermen sitter for eksempel ikke sømløst fast langs kanten, og er heller ikke strukket helt ned. 
Dette avslører en synlig blå stripe som får telefonen til å fremstå som litt klumpete. 

Dekselet på baksiden er lett å få av, men sitter heldigvis ganske godt fast når det er på. 
Det er riktignok bittelitt slark i det, så telefonen knirker en smule når du vrir og vender på den. 
Ikke veldig plagsomt, altså. 
Låseknappen sitter på toppen, volumknapper på venstre side, og kameraknapp på høyre side. 
Med unntak av kameraknappen virker også disse å sitte godt fast. 

Alt i alt mangler Ascend W1 den kvalitetsfølelsen man får med de dyreste toppmodellene. 
Det har seg jo gjerne sånn at kvalitet koster, og noe må man ofre til en så lav pris, og heller design og deksel enn funksjonalitet. 

God ytelse, blass skjerm 

Huawei har utstyrt Ascend W1 med en tokjerners 1,2 GHz Snapdragon S4-prosessor, og 512 MB RAM. 
I dagens smartmobil-marked er det middelmådige spesifikasjoner, men prisen tatt i betraktning er vi fornøyde med ytelsen. 

Windows Phone er, som vi tidligere har erfart, et kjapt operativsystem. 
Menyer og innebygde apper flyter som det skal, nettsider likeså. 
Den henger godt med i spill frem til vi drar frem de mest grafikkintensive. 
Det er omtrent samme erfaring vi fikk med Lumia 620, selv om Huaweis telefon faktisk oppnådde bedre resultater i ytelsestestene våre. 

Huawei-telefonen har en 4-tommers IPS LCD-skjerm med en oppløsning på 800 x 480 piksler. 
Vi skulle gjerne sett at oppløsningen var høyere. 
Altså: 
Det duger til en viss grad - grafiske elementer i operativsystemet er tilpasset til å se bra ut - men i nettsider kan vi se at både tekst og bilder ofte blir mer uklart. 
Kvaliteten på skjermen er noe blass med automatisk lysstyrke skrudd på. 
Vi synes det så bedre ut da vi gikk over på manuell kontroll med full lysstyrke, men så sammenlignet vi den med Lumia 620. 

Ved siden av hverandre kunne man tydelig se forskjell. 
Det var ikke som natt og dag, men Lumia 620 var tydelig mer lyssterk, og så også ut til å ha en bedre hvitbalanse. 
Selv om Nokias telefon bare har 3,8-tommers skjerm, er den faktisk bedre. 
Skuffende, men ikke overraskende. 

Greit kamera, lite lagringsplass 

Akkurat som Lumia 610 har Ascend W1 et 5-megapiksel kamera (med autofokus og LED-blits) som kan ta opp video i 720p. 
Og akkurat som kameraet til Nokia-telefonen, er kameraet til Huawei-telefonen helt greit. 

Utrolig skarpe og fargesterke bilder er det imidlertid ikke snakk om. 
I dagslys blir resultatet ålreit, men jo mørkere omgivelsene blir, jo dårligere og mer kornete blir bildene. 
Som med kameraer på telefoner i samme klasse, er også dette seg best egnet for kjapp deling av bilder og video på Facebook og andre steder hvor kvalitet ikke spiller så stor rolle. 

Nedenfor kan du se en video tatt i 720p med Ascend W1: 

You need a browser that can handle Iframes to be able to view this page. 

Den dedikerte kameraknappen på siden av telefonen kan brukes både til å starte kameraet og ta et bilde, noe som er kjekt. 
Du kan også knipse et foto bare ved å trykke på skjermen. 
Huawei byr ikke på en veldig spennende kamera-app med masse morsom ekstrafunksjonalitet, men du kan alltids finne dette på Windows Store-butikken. 
På fremsiden finnes det er kamera på 0,3 megapiksler som ikke duger til noe særlig annet enn videosamtaler. 

Skal du filme mye med Ascend W1, kan du for øvrig støte på et problem. 
Telefonen kommer bare med 4 GB internminne, hvorav drøye 2 GB er tilgjengelig for bruk "ut av boksen". 
Laster man ned noen apper, bilder, filmer og annet innhold, vil det fort bli fullt. 
Veldig fort. 
W1 støtter heldigvis minnekort på opptil 32 GB. 
Om man benytter seg av denne muligheten, vil man jo imidlertid kunne si at telefonen ikke lenger koster 1.300 kroner... 

Batteritiden imponerer 

Mens ytelsen på Ascend W1 er godkjent, og kameraet middelmådig, imponerer batteritiden. 
Telefonen kommer med et batteri på 1.950 mAh. 
Hele to dager klarte vi å ha den gående før den måtte lades, noe som dessverre har blitt en sjeldenhet i disse dager. 
Batteritiden vil selvsagt variere etter hvor mye man bruker telefonen, men med W1 gikk det alltid minst én dag mellom ladingene. 

Nokia Lumia 620 har til sammenligning et batteri på bare 1.300 mAh, men også her opplevde vi å ha batteri nok til å komme seg gjennom dagen. 
At forskjellene ikke er like store som på papiret kan skyldes flere ting, men for eksempel Huawei-ens større skjerm og kraftigere prosessor kan jo ha noe å si. 

Batteriet til Ascend W1 er for øvrig utskiftbart, og det er en relativt enkel sak å ta av dekselet på baksiden. 
Når du fjerner batteriet, vil du også finne både simkort- og minnekortplassen. 
Du må altså ta ut batteriet for å sette i/ta ut noen av disse tingene. 
Litt kjedelig, kanskje, men det er fort gjort. 

Annet 

Ascend W1 er ikke akkurat fullstappet med funksjoner og teknologi sånn ellers. 
Av trådløse tilkoblingsmuligheter finner vi Bluetooth, Wi-Fi og 3G. 
Vi opplevde 3G-dekningen som god, og hadde aldri noen problemer med å komme oss på nett. 
Samtalekvaliten har vi heller ingenting å utsette på. 
Lydkvaliteten ved musikkavspilling var også ganske bra, men lydnivået går ikke like høyt som på eksempelvis iPhone 5, uten at dette var noe stort problem. 
Men bruk for all del noe annet enn de medfølgende øreproppene, for der har ikke Huawei kostet på seg all verden til kvalitetsvare. 

Operativsystemet telefonen kjører er som nevnt Windows Phone 8. Bortsett fra at vi fremdeles savner en del apper og spill som finnes på andre mobilplattformer, har operativsystemet mye bra for seg: det ser pent ut, er brukervennlig og oppleves som raskt. 
W1 kommer imidlertid med en standard versjon av Microsofts mobiloperativsystem, så den kan ikke skilte med en navigasjonsapp eller andre eksklusive apper som Nokia byr på med Lumia 620. 
Det trekker ikke nødvendigvis ned at Huawei ikke byr på dette, men det trekker opp for konkurrenten. 

Les mer om dette her: 
Test av Nokia Lumia 920 

Konklusjon 

Huawei er kjent for sine billige og gode telefoner, og Ascend W1 havner også inn under denne kategorien. 
Den er en helt grei telefon til en ganske god pris, i underkant av 1.300 kroner i de billigste butikkene. 
Et bra valg for deg som hverken vil eller kan bruke altfor mye penger på en smarttelefon, men også en fin inngangsbillett til deg som ønsker å prøve ut Windows Phone 8. 

Det som gjør at vi ikke kan gi samme karakter som nærmeste billig-konkurrent Nokia Lumia 620, til tross for at den er 500 kroner billigere, er en tydelig dårligere skjerm. 
Selv med full lysstyrke skrudd på, er det fremdeles klare forskjeller i favør Lumia 620. 
Nokia-telefonen kan dessuten by på omlag 3 GB mer internminne uten minnekort, og Nokias gode apper. 
Ellers er det ikke store forskjellene mellom telefonene. 

Begge gir mye for pengene, og for noen kan de ekstra hundrelappene være verdt å spare. 

Huawei Ascend W1 
