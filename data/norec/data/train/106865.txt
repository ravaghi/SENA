Laleh:«Laleh» 

(Warner Music) 

Laleh, født i Iran og syngende på tre språk, har vakt stor oppsikt i Sverige det siste året, med blant annet tre Grammis-priser. 
De fortjener hun helt klart. 
Ubesværet beveger Laleh seg i et mykt soul, r&b-landskap på engelsk («Live Tomorrow», «Salvation»), der hun fraserer ikke helt ulikt vår egen Mira Craig. 
Men hun er enda mer markant når hun synger sine reflekterte tekster på svensk. 
Da fremstår hun faktisk som en kvinnelig arvtaker til Cornelis Vreeswijk med sans for gode melodier og velfunderte tekster («Bostadsansökan», «Kom Tilda»). 
Blandingen kan virke søkt i utgangspunktet, men Laleh binder det hele sammen på en naturlig måte og avslører et kjempetalent. 
