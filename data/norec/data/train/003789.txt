Pirates Of The Caribbean:On Stranger Tides 

Man skal da ikke kjede seg på en slik film? 

Jeg hadde faktisk gledet meg til Captain Jacks retur. 
Jeg syntes Rob Marshall var et spennende valg som ny regissør. 

Derfor er det ekstra leit å konstatere at filmen sliter. 
Den er altfor lang, kjedelig og mangler den fengende underholdning som spesielt den første filmen hadde. 
Selv Johnny Depp strever, selv om enkeltscener sitter godt. 

Pirates Of The Caribbean: 
On Stranger Tides blir sikkert en økonomisk suksess uansett hva jeg måtte mene, men jeg vet ikke om den fortjener det. 

Må finne ungdomskilden 

Denne gangen møter Jack Sparrow (Johnny Depp) sin hevngjerrige gamlekjæreste Angelica (Penelope Cruz). 
Hun tvinger ham om bord på skipet til hennes far, den fryktede piraten Svartskjegg (Ian McShane). 

De er på jakt etter selve ungdomskilden, men konkurrerer med både det britiske imperiet og spanjoler. 
Hvem finner kilden først? 

Sakker farten til sjøs 

Filmen åpner lovende når Jack arresteres av kongens soldater i London. 
Jack Sparrow er virkelig en herlig fisk på land her, og kommer seg ut av situasjonen på morsomt vis. 

Flukten inneholder spreke elementer som gir filmen liv. 
Men så snart handlingen er flyttet til havs, sakker farten betraktelig. 
Den store gnisten uteblir, og det ser ikke ut til at Jack eller noen av de andre figurene har så mye på spill. 

Drukner i bråket 

Pirates Of The Caribbean: 
On Stranger Tides gir oss gjensyn med gamle kjenninger som Barbossa (Geoffrey Rush) og Gibbs (Kevin McNally) og introduserer i tillegg en ung misjonær og en havfrue som oppnår en spesiell kontakt. 

Men denne kjærlighetshistorien drukner i alt bråket rundt, og føles uviktig. 
Heller ikke knivingen mellom Depp og Cruz oppnår den helt store temperaturen. 

Best er Ian McShane som Svartskjegg, en mørk og brutal figur med glødende hårvekst på haka. 
Han er filmens desidert tøffeste figur. 

Ser ut som den skal 

Det er mange flotte bilder i filmen. 
Det tekniske er på topp. 
Det er også mange imponerende kostymer, kulisser og effekter. 
Alt ser ut slik som en diger blockbuster skal. 
Du kan se den i 3D om du vil, men det er egentlig ikke noe stort poeng. 

Men så var det underholdningsverdien, da. 
Den burde absolutt vært større. 
Når filmen slutter etter 2 timer og 10 minutter, føles det som om den har vart det dobbelte. 
Det er ikke et godt tegn. 

Man skal da ikke kjede seg på en Pirates-film 
