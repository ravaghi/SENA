Oprah-fantomet
«Haven» er en pinglete krim om hvordan den gråskygga forretningsmannen Bill Paxton bærer penger på magen til Cayman-øyene, der Orlando Bloom seksualflørter så nattlig med Zoe Saldana at han forvandles til et slags bittert-følsomt Oprah-fantom med utsnakkingsbehov. 

Den snille gutten kjører en American Pie-natt med sjefens datter, men de to blir oppdaga, og de opprinnelige caymennene er ikke til å spøke med. 
I filmen er dessuten innbakt Paxtons furtentblonde datter på 18 og en lokal strandboms som heter Frits og antakelig ble oppkalt etter en emigrert pansergeneral. 

Handlingen i denne merkelige filmen er så tørr at den drysser barnåler på kald parkett, og det føles som om noen har hatt behov for å lage film fra Cayman-øyene uansett hva resultatet måtte bli. 
