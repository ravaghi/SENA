Avansert dødskamp
«Unreal Championship 2» fyller stuen med så mye testosteron at selv den skeiveste spiller vil bli straight. 

Det er med andre ord bare å la de hvite silkehanskene ligge, skru av den klassiske musikken og låse hundevalpen din på kjøkkenet. 
Her går det i hissige heavygitarer, store eksplosjoner og brautende menn med baller av type store. 

Selv de kvinnelige deltakerne i dødsturneringene «Unreal Championship 2» foregår i er mer macho enn Clint Eastwood - sine overdimensjonerte frontpartier til tross. 

Det handler, som i både Xbox-forgjengeren og spillets PC-motstykker, om å gjøre kort prosess på motstandere i forskjellige futuristiske arenaer. 
Uansett om du velger å spille på egen hånd, mot en kompis med delt skjerm, i lokalnettverk eller over Xbox Live, er det bare å slå fast først som sist: 

Dette handler ikke om en dyp historie, interessante roller eller høykultur av noen som helst sort. 
Dette er action og skyting for alle penga. 

Men som spillopplevelse, makter allikevel «Unreal Championship 2» å levere dybde av en helt annen sort, en sort som er tilfredsstillende som bare det dersom du først har sansen for denne typen spill. 
Jeg snakker om ferdigheter. 

I enda større grad enn både sin Xbox-forgjenger og PC-spillene i serien har du her tilgang til manøvre og kombinasjoner det tar tid å mestre. 
Fra spektakulære «finishing moves» i nærkamp, hvor du får noen små sekunder på deg til å taste riktig kombinasjon, til å utnytte de mange forskjellige spesialkreftene du kan låse opp og å veksle mellom forsvar og angrep. 

Du kan i tillegg for første gang velge å spille i tredjepersons synsvinkel, og kun bruke nærkampteknikker og -våpen - selv mot motstandere som bruker skytevåpen. 

Denne miksen av tradisjonelt, førstepersons synsvinkel og slåssing i tredjeperson er ikke så revolusjonerende som Epic vil ha det til - det minner for eksempel endel på «Jedi Knight II». 
Men miksen kombinert med det høye tempoet og de avanserte miljøene gjør allikevel «Unreal Championship 2» til en ganske unik opplevelse. 

Det er i det hele tatt spillere på Xbox Live som klarer å kombinere alle de forskjellige teknikkene og mulighetene på en så avansert måte at nybegynnere knapt rekker å snu seg før kampen er over. 

Dette er naturligvis glimrende nyheter for spillere som ønsker å investere den tiden det kreves for å bli god. 
Og ikke fullt så gode nyheter for spillere som er på jakt etter et spill de kan kose seg med i kortere økter. 

Selv ligger jeg nok et sted midt i mellom, men jeg må innrømme at dette blir hakket for innviklet for meg. 

Dessuten sitter fortsatt «Halo 2» trygt på actiontronen på Xbox. 
Og selv om «Unreal Championship 2» på alle måter er et bra spill i denne sjangeren (og i alle fall mye bedre enn sin Xbox-forgjenger), er det fortsatt ikke aktuelt for meg å legge meg i hardtrening. 

Jeg har rett og slett ikke tålmodighet nok. 
Så får de som HAR tålmodighet nok gjerne peke nese og kose seg med den enorme action-nytelsen jeg føler meg rimelig sikker på er mulig å oppnå i dette spillet. 
