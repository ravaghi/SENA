Filmanmeldelse:«The Drop» 

Truende dypdykk i New Yorks aller mest skittenslitte bakgater. 
En sann fryd! 

USA. 
Regi: Michael R. Roskam. 
15 år. 
MED: 
Tom Hardy, Noomi Rapace, James Gandolfini, Matthias Schoenaerts, James Frecheville, John Ortiz, Elizabeth Rodriguez, Michael Aronov, Erin Darke, Jeremy Bobb, Michael Esper, Tobias Segal, Morgan Spector. 

Sjangeren en velkjent, ingrediensene velprøvd: 
Baren, dens klientell av jakkesvære kroppsarbeidere, livet på mafiaens nåde, den organiserte strøm av illegale millioner, de beinharde menn, den dypt religiøse politimannen, den filosofiske boss, den psykopatiske galningen, den ensomme kvinnen med bekjentskapskatastrofer. 

Jo da, baren «Cousin Marv's» er velkjent landskap. 
Det er bare en stund siden vi har sett det. 
Og attpåtil medJames Gandolfini i hans aller siste rolle; diger, prustende og grovt upålitelig. 
Svenske Noomi Rapace er gangsterbruden her, uten all verden å bygge på i sin rolle, men med bomsikker kapasitet til å gjøre det maksimale ut av sitt materiale. 

Men det er Tom Hardy som er hovedfokus, som bartenderen Bob. 
En smålåten, snill fyr, som gir bort drinker, lar bagladyen ved enden av disken røyke etter 24.00, en gentleman overfor kvinner og en sann dyrevenn. 

Rundt Bob og baren bygger det seg opp et plott av farer og potensielle trusler, alt i takt med den forventede millionpotten, som vil bli diskret avlevert på selveste Superbowl-dagen. 

Stemningen strammes etter hvert kraftig til. 
Vi vet at absolutt alle er i stand til å stelle i stand alle slags katastrofer. 
Bortsett fra Bob; 
Hva er han i stand til? 

Som allerede sagt: 
Dette er en sjangerfilm, et strålende produkt for alle med sant for New Yorks «mean streets». 

De som ikke skjønner hva dét betyr, kan la være. 

JON SELÅS 
