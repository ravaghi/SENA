Haldens hemmelige countrystjerne
Hege Brynildsen synger som om hun er vokst opp i Appalachia-fjellene i USA, der countryen ble født. 

ALBUM: 
Hvor i all verden har du vært, Hege Brynildsen? 

I Halden, selvfølgelig. 
Rock City Halden. 

Arvelig belastet 

Som datter av rockeren Tor Brynildsen og samboer med Omar Østli (Onkel Tuka / Belfast Muslims), som har vært med på en rekke utgivelser ikke minst i Kai Andersens lokale Athletic Studio, er frisøren 
Hege blitt dratt inn i musikken enten hun ville eller ikke. 

Pappa Brynildsen var en av de første norske rockestjernene på 60-tallet, men albumdebuterte så seint som i 1007 - etter påtrykk fra venner i det gode musikkmiljøet i Halden. 

Hege begynte å synge da hun var to. 
Og her er hun, Norges nye, ukjente countrystjerne - ei vever dame som i stemme og stil framstår som en krysning mellom Dolly Parton, Gillian Welch og Iris DeMent. 

De er alle amerikanere. 
I Norge finnes ikke maken til Hege. 

Skjør stemme 

Hun er vokst opp med ei mor som har sunget skillingsviser og folkeviser, og det høres blant annet i måten Hege synger på. 
Men hun har samtidig funnet sin egen stemme. 

Og hvilken stemme! 
Den er skjør som en liten fugleunge, men samtidig sterk som en okse. 

Vokalen balanserer på grensa mellom det sentimentale og det sterke, mellom det outrerte og det milde og myke. 
Noen vil kanskje kalle den affektert, jeg velger å kalle den autentisk. 
Men - det er nok en stemme du enten elsker eller hater. 

Amerikansk produsent 

Mannen som har styrt henne og knottene i Athletic Studio i Halden studio er ved siden av Kai Andersen ingen ringere enn amerikaneren Fats Kaplin (produsent, gitarer, fele og fiolin m.m.), mangeårig medlem av Tom Russell Band, i trio med Kevin Welch og Kieran Kane og med samarbeid med norske artister som Somebody´s Darling og Henning Kvitnes bak seg. 

For tida spiller han i bandet til wonderboy Jack White. 

Countrymusikken har et nært slektskap til gospel, og Hege er intet unntak. 
Her er sanger om gud og Jesus og om å gå i kirka, og det må du bare tåle. 

Men Brynildsen synger også om den verdslige kjærligheten. 
Og fletter inn ei voggevise og en advarsel mot alkoholens vederstyggelighet, «Bad Bad Whisky» (signert Amos Milburn), en av to coverlåter. 
Den andre er Geraint Watkins' «Only A Rose». 

Briljerer 

Musikalsk og stilmessig føler man seg hensatt til de første plateinnspillingene på 1920-tallet, i et ekko etter The Carter Family. 

Kaplin, Gøran Grini (tangenter), Freddy Holm (mandolin/dobro) og Omar Østli (gitarer/vokal) briljerer på hver sin måte innenfor det akustiske lydbildet. 
Rino Silden (banjo) og Åsmund Solli (skarptromme/perkusjon) er mer forsiktig til stede. 

Med fantastiske «Healing Hands» har Brynildsen lagd en aldeles nydelig «murder ballad», der den skjøre stemmen virkelig kommer til sin rett. 
Få den ut på radioen! 

«I Chose You» utmerker seg særlig på grunn av Holms fine dobrospill, og på «Already Dead» er det Kaplins steel-gitar og Grinis piano som står fram. 

Det er sånne låter Nashville sluttet å lage for altfor lenge siden. 
Nå lages de i Halden, av en syngende frisør! 

Rootsy Festival 2012 

Hege Brynildsen er en av mange artister som stiller under nykommeren Rootsy Festival på Buckleys i Oslo denne helga. 

Ved siden av Brynildsen spiller svenske Johan Örjansson og Richard Lindgren Band fredag kveld, mens amerikanske Otis Gibbs, Örjansson og norske Flea Market spiller lørdag. 
Samme kveld er det Bob Dylan Tribute med norske og svenske artister. 

Søndag ettermiddag arrangeres en Songwriters in the round med Brynildsen, Örjansson, Lindgren, Anders Bjørnvold og Alexander Lindbäck med flere. 
