Norske troll til millioner
Animasjonsfilm med rik bruk av Hedmark-dialekt. 

FILM: 
Endelig er den realisert, 3D-animasjonsfilmen «Troll – Kongens hale», som regissør Kristian Kamp, angivelig har jobbet med i 15 år. 
Den er produsert i Canada, har kostet bortimot 120 millioner kroner og er blant annet delfinansiert av folk i Hamar-regionen. 
Er det rart trollene snakker Hedmark-dialekt? 

Medregissør er Kevin Munroe, og filmen skal ut på verdensmarkedet i en engelskspråklig versjon. 
Men den norske versjonen, som har julepremiere her på berget, utpreger seg med et vell av frodige norske dialekter. 
Det er som å høre TV2 før de begynte å nedlegge distriktskontorene. 

Unorske troll 

Ellers ser trollene ikke spesielt norske ut. 
De minner mest om slike småsøte, rufsete lykketroll som var populære blant barn for flere tiår siden. 
Men som troll flest har de en tendens til å sprekke i sola. 
Lederskapet, altså kongetittelen, i trollsamfunnet Ervod blir avgjort i et årlig hinderløp. 
Vinneren, kong Grom, ser mer ut som en overdimensjoner bodybuilder enn et norsk troll. 
Rivalen hans, fetteren Grimmer, har tyranniske ambisjoner og gjør alt for å tilrane seg kongemakta. 
Han lokker kongen ut i sola, der draugen river av ham halen og forsteiner ham. 

Finne halen 

Kongssønnen Trym må redde sin far og gjøre ham levende igjen ved å finne kongens hale og feste den der haler fortrinnsvis skal være. 
Han har gode hjelpere underveis – et trehodet kvinnetroll med Bergensdialekt, en smart liten trolljente som behersker magi, en volve fra Vestlandet og en dronning nordfra. 
Slemmingene er fra Toten eller der omkring. 

Figurene er mange og fargesterke, likevel en smule for disneyfiserte til å gi noe originalt inntrykk. 
Men dialektbruken er forsonende og morsom. 
På stemmenes rolleliste står folk som Eldar Vågan, Marie Blokhus, Anders Baasmo Christiansen, Toralv Maurstad m.fl. 
Og intrigen er saftig nok; autoritære tyranner som begår statskupp må stanses for enhver pris. 
