Sony NWZ-A816
Sonys beste MP3-spiller noensinne har kommet i ny utgave. 
Hva sier vi nå? 

Det har gått litt over et halvt år siden vi testet NW-A805, som gjorde et godt inntrykk på oss. 
Vi mente den gang at det var den beste lommespilleren i Walkman-serien fra Sony noen sinne. 
Men den hadde et par haker, først og fremst var vi kritiske til den fryktelige programvaren den var uløselig knyttet til. 

Exit SonicStage 

Nå er Sony tilbake med etterfølgeren, og har denne gangen fulgt vårt og de fleste andre testmagasinenes råd: de har kastet programvaren SonicStage på sjøen. 
NWZ-A816 kan overføres musikk til helt uten bruk av ekstra programvare, men i pakken følger siste utgave av Windows Media Player med for enkel administrasjon, ripping og bibliotekfunksjon, dersom du skulle ønske det. 

Den følger dermed samme prinsipp som en annen Sony-spiller vi har testet siden NW-A805, nemlig NWZ-S610. 
Dette er foreløpig den eneste spilleren vi har testet og gitt terningkast 6 de siste fem årene. 
NWZ-A81x-serien skiller seg fra denne på noen områder, og det har vi illustrert i tabellen under: 

På mange måter gir A816 et mer solid inntrykk enn S816, den er litt slankere og har litt større skjerm. 
Men du må altså klare deg uten den glimrende radioen. 

Noen forbedringer 

Hva er så nytt i forhold til forgjengeren - med unntak av at spilleren ikke lenger er avhengig av proprietær programvare for overføring av musikk? 
Ikke mye. 
Den har fått to nye innfallsvinkler til musikken basert på årstall og mappe/filstruktur, for øvrig virker spillerne å være mer eller mindre identiske. 
Forresten - du får nå med et program for å konvertere ATRAC3-filene dine til MP3, dersom du har blitt lokket til å lage slike for bruk på tidligere spillere. 
Og det vil du i så fall være pent nødt til, for nye spillere fra Sony støtter oppsiktsvekkende nok ikke lenger Sonys eget fiaskoformat ATRAC3. 

Batterilevetiden var oppgitt til 30 timer på forgjengeren, og 33 timer på denne. 
Ved videoavspilling (H.264 og MPEG4) skal den kunne holde på i 8 timer dersom du lader batteriet helt opp først. 

Overføringen til spilleren er langt lettere uten Sonic Stage. 
Spilleren dukker opp som en enhet i Utforsker, og du kan fore eksempel dra og slippe musikk- og videofiler fram og tilbake mellom spilleren og PCen. 
Det fungerer forresten like bra i Linux og MacOS som i Windows. 
Overføringshastigheten var et ankepunkt på A805, og selv om det er blitt litt bedre på A816 er det fortsatt ikke mye å skryte av. 
Vi overførte et album på 90 MB på ca 50 sekunder. 
Her er søskenmodell S810 og de fleste andre spillerne vi har sett på i år langt raskere. 

Meget god betjening 

A81x-serien finnes i svart, hvit, fiolett, sølv og rosa innpakning, og er utstyrt med en 2" kontraststerk LCD med 320 x 240 pikslers oppløsning. 
Under denne sitter et firepunkts rund navigasjonsknapp med avspill/pause-knapp i midten. 
Til høyre er det to knapper, Option og Back. 

Et kort trykk på Option gir deg forskjellige valg knyttet til bilde- video og musikkavspillingen, et langt trykk skrur av spilleren. 
Et kort trykk på Back tar deg et skritt tilbake fra stedet du befinner deg, mens et langt trykk tar deg til hovedmenyen. 
Betjeningen er svært enkel, dette sitter i fingrene etter noen ganske få trykk. 

Å bla i en stor bilde- video eller musikksamling, hoppe mellom musikkspor, starte og stoppe videoavspilling og lignende skjer umiddelbart uten venting. 
Du finner dessuten en rekke forskjellige innfallsvinkler til samlingen, inkludert fritekstsøk. 

Spilleren byr for øvrig på god batterilevetid, rundt 30 timer til musikkavspilling og 8 timer med video. 
Batteriet lades via USB-porten på PCen, eller på en Playstation 3 hvis du har det. 
Kobler du spilleren til sistnevnte, kan du dessuten spille av både musikk, bilder og video via TVen, styrt med PS3-kontrollen. 
Tøft! 

Blant de aller beste på lyd 

Ørepluggene som følger med er en in-ear-løsning som isolerer ute det meste av uønsket støy, men som samtidig sørger for at det slett ikke er umulig å føre en samtale mens du lytter til dempet musikk. 
Dette er samme sett som på NW-A805, som vi testet under en flytur med et ganske bråkete charterfly, og behøvde ikke å skru lyden til mer enn ca 50%. 

I slike omgivelser er det viktigst å isolere ute de brummende lave frekvensene, men når du sitter med lekser eller i godstolen er lydkvaliteten viktigere. 
Her leverer Sony virkelig varene med disse pluggene, som byr på god fylde og kraftig bass, i tillegg finnes en haug med innstillinger på spilleren som du kan boltre deg med for å gjøre lytteopplevelsen mest mulig behagelig, inkludert algoritmer for å "pynte på" sterkt komprimert musikk. 
Det mest overraskende er at det faktisk virker! 

Spilleren støtter MP3, WMA (beskyttet og ubeskyttet), ubeskyttet AAC/M4A (iTunes), men altså ikke lenger Sonys eget ATRAC3-format. 

Video i særklasse 

Videoavspilling er en annen interessant funksjon, og den imponerer. 
Formatet er MPEG-4, og programmet Image Converter 3 som følger med sørger for å konvertere videofilene dine (ikke fra DVD dessverre). 
Oppløsningen må være 320 x 240, og bitraten enten 384 eller 768 kbps. 

Vi konvertere en hel to-timers spillefilm med laveste bitrate, det tok ca 1 time og videofilen ble rundt 500 MB stor. 
Skarphet og kontrast upåklagelig, og du kan enkelt velge liggende format på skjermen, og dermed utnytte skjermflaten bedre. 

Image Converter 3 kan også brukes til å overføre bilder. 
Disse får da samme oppløsning, og dermed får du plass til en nærmest ubegrenset mengde bilder, i hvert fall dersom du sitter på 8 GB-utgaven av spilleren. 

Konklusjon 

I testen av A805 i april påpekte vi tre aspekter som måtte forbedres for at Sony skulle få suksess i dette markedet. 
Det første var at programvaren måtte forkastes. 
Det andre var at overføringshastigheten måtte forbedres, og det tredje var at spilleren måtte få et fengende navn. 
Sony har heldigvis gjort noe med førstnevnte, men mangler fortsatt litt på hastighet. 
Modellbetegnelse er etter vår mening så lite forbrukervennlig som det nærmest får blitt. 

Bortsett fra dette er totalinntrykket uforandret fra i vår. 
Spilleren strutter av kvalitet, og imponerer med god brukervennlighet og meget god lyd. 
Til tross for bedre materialvalg og større skjerm klarer den likevel ikke å vippe slektningen S610 ned fra tronen, men en klar femmer på terningen har A816 fortjent, sammen med vårt anbefalt-stempel. 

Men et lite sukk til slutt: 
Ta godt vare på USB-kabelen som følger med. 
Denne har proprietær kontakt mot spilleren, og blir den borte er du i trøbbel. 
Er du litt distré og glemmer hvor du har lagt den, kan du ende opp med en spiller som er ubrukelig så snart batteriet går tomt. 
Inntil du får kjøpt en ny kabel, naturligvis. 
