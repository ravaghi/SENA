Inspirerende redesign
Marthe Skappels tv-debut er blitt en liten godbit for interiørinteresserte. 
Med på kjøpet: 
Forskjellen på ja-mennesker og nei-mennesker. 

TV: 
Redesign - å skape nytt av gammelt - er hett på motefronten og også i interiørverdenen. 
Dette har TV 2 Bliss tatt på kornet i programmet «Redesign», anført av TV-debutant Marthe Skappel (jada, Dorthe-datter). 

Det er blitt en liten godbit av et program for alle som er interessert i interiør og design. 
(Er du ikke interessert? 
Neivel, så ikke se på). 

To lag, ett rom Seks av det som oppgis å være landets «mest talentfulle møbel- og interiørdesignere» er hentet inn til programmet og delt i to lag. 
Lagene får i hver episode kikke inn hjemmet til kveldens huseier/huseiere for å danne seg et inntrykk av hvem som bor der. 

Oppgaven er enkel: 
Lagene skal lage hvert sitt interiørkonsept til huseierne uten å bruke en eneste krone. 
Alt skal hentes fra gjenvinningssstasjoner eller skaffes gratis og brukt. 

Vi får følge lagene i designprosessen, alt fra tegning til sveising og snekring og sying. 
Til slutt velger huseieren hvilket konsept de helst vil ha hjemme hos seg. 

Godt håndverk 
Uten tvil er dyktige designere hentet inn. 
Hvorvidt de er Norges seks beste, skal ikke denne anmelder begi seg ut på, men arbeidet de legger i redesign av møbler og interiørgjenstander (andre menneskers søppel) er uten tvil av kvalitet. 

TV 2 har i flere år demonstrert at også norske kanaler kan lage gode interiørprogram ved å gi oss Kjersti Bergesen og kompanis gode «Tid for hjem». 
Nøkkelen til dette programmets suksess, er kreative og flinke håndverkere og designere med tilstrekkelige budsjett til å faktisk skape fine rom og løsninger. 
I tillegg er det en sjarmerende gjeng, da. 

I «Redesign» er ikke budsjett et spørsmål på samme måte, men også her får vi følge fagfolk vi har tro på i en kreativ prosess hvor de satser på kvalitet og spennende løsninger. 

Ja- og nei-folk Konkurranseelementet mellom to lag i «Redesign» funker godt og gir mer spenning og driv enn programmet ville hatt med bare ett team. 
I tillegg har det tilført en ekstra underholdende dimensjon, om enn kanskje utilsiktet. 
(Hvis ikke skal casterne har enda mer ros). 

Vi ser kjapt at designerne på det ene laget kjører på med entusiasme, high fives og ja-det-gjør-vi-stemning. 

Interiørdesigner Camilla R. Johansson og møbeldesignerne Philipp von Hase og Mikkel Solbjørg er et team med kreativ kjemi, selv om også de har sine utbrudd. 
Her møtes tross alt kreative sjeler med meninger i alle retninger. 
Det gjør det også på det andre laget, men der? 

Not so much godstemning! 

Designerne Ingrid Aspen og Øyvind Wyller legger begge klare visjoner og bestemte meninger for dagen, men på dette laget er ordene som surrer i lufta gjerne «nei» og «dette går ikke». 
Møbelsnekker Kenneth Rockers er den med handymanskills på laget, men siden han ikke ser ut til å være like ivrig på å bestemme og nedstemme, blir han stående litt på sidelinja. 

Selvsagt kan lagforskjellene være understreket ved valg av klipp, men klippene er like fullt hentet fra reelle arbeidssituasjoner. 

Slik sett har programmet fått en ekstra verdi i å se gruppedynamikk i kreative oppgaver under tidspress. 

Trygg Skappel Marthe Skappel gjør en trygg, blid og overbevisende naturlig avslappet figur i sin debut som programleder. 

Det store aberet med programmet, er lengden. 
Det varer i hele femtifem minutter. 
Det er minst et kvarter for mye. 
En mer grundig presentasjon av de ulike seks designerne hadde også vært greit i første episode. 
