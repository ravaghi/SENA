Annerledes thriller
«Hanna» er en spenningsfilm godt utenom de vanlige konseptene. 
Tross helt åpenbare svakheter: 
Her er det mye genuin, kynisk og hard underholdning! 

Vi møter Hanna (16) første gang ute i en polar villmark, på reinjakt med pil og bue. 

Hun virker å være et ungt, villstyrig naturbarn. 
Og det er hun da også, bortsett fra at det fort blir klart at hun slett ikke er noen vanlig jente. 

Hele oppveksten hennes har vært en slags treningsleir, alene sammen med faren. 
Hver time på dagen går med til fysiske øvelser, sanking av mat, kunnskapsopplæring; åpenbart forberedelse til ett eller annet. 

Og det kommer. 
Raskt, effektivt og voldsomt - akkurat hva denne filmen er: Rask, effektiv og voldsom. 

I form og innhold har den effekter fra et bredt spekter av filmer, fra «Jason Bourne» til «Leon» (for de spesielt interesserte). 

Likevel fremstår dette som originalt stoff, ikke minst på grunn av den bråbegavede Saoirse Ronan (17) i hovedrollen. 
Ronan gjorde en brakdebut i «Om forlatelse» i 2007. 
Liten, smal og eterisk synes hun som den minst sannsynlige actionheltinne av alle. 
Men hun fyller rollen meget godt - på filmens egne premisser. 

Filmen er langt fra fullkommen. 
En del sentrale slosscener er simpelthen ikke godt og presist nok koreografert. 
Og her og der er usannsynlighetene litt for åpenbare. 
Det finnes, for eksempelm, ingen konsekvens i hva hun vet og ikke vet om det moderne samfunnet hun etterhvert beveger seg inn i på egenhånd. 

Likevel: dette er strålende, voldsom underholdning! 
