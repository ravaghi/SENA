Film:Roma-smil 

Woody Allen har i flere filmer surfet seg gjennom Europas storbyer. 
Nå er turen kommet til Roma i en film som etterlater et smil. 
"To Rome with Love" pretenderer ikke å servere dypere innsikt eller sylskarpe observasjoner. 
Snarere er det fristende å beskylde veteranen Allen for å ha vært noe lettvint i håndlaget. 
Men det holder lell; den slentrende stilen, den lett surrealistiske miks av mennesketyper, sjargonger og flanerende betraktninger er i mine øyne GOD sommerunderholdning. 
Med romantiske Roma (amor baklengs) som utgangspunkt geleider Allen oss gjennom et lappeteppe av tildragelser. 
Vi følger ulike par i ulike faser av livet, de er mer eller mindre vellykkede, de er forelsket - eller blir det - de fristes av sidesprang, eller de ramler inn i berømmelsens 15 hektiske minutter. 

Allen selv spiller en aldrende operaregissør som "har vært forut for sin tid" - det vil si så eksperimentell at ingen har skjønt hva han gjør. 
Judy Davis er skarpt tilstede som hans korrigerende kone. 
Alec Baldwin har rollen som en ung manns (Eisenberg) turbulente samvittighet, og beveger seg lett mellom det helt klisjeaktige og det riktig morsomme med sine tolkninger av kvinnelist og kunstnerjåleri. 
Sekvensene med Roberto Benignis forvandling fra å være en høyst ordinær kontormann til å bli superkjendis er Allens milde, men dog klare, kritikk av medienes evne til å skape en mega-boble ut av intet. 

For øvrig befolkes filmen av en handlekraftig prostituert (Penelope Cruz) , en begravelsesagent som synger vidunderlig opera - så lenge han får gjøre det i dusjen, og et ungt nygift par som må turen innom utroskapsmarkedet før de gjenforenes. 
Samlet sett utgjør dette et Allensk univers av absurde hendelser; utført i et psykologisk-poetisk-filosofisk krumspring med den smektende låta "Volare" i bakgrunnen. 
Noe dypdykk er det ikke, men som sommerunderholdning vipper filmen godt over det jevne. 
BORGHILD MAALAND 
