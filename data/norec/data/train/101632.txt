Manchester United-stjernen avsluttet måltørken
(Kroatia-Mexico 1-3) Mexico var VMs gjerrigste lag i til langt ut i 2. omgang. 
Men da Mexico begynte å smelle inn målene avsluttet også Javier Hernandez endelig måltørken. 

Mexico kunne klare seg med uavgjort og det var ingen tvil om at de hadde enorm hjemmebanefordel på tribunen. 
Og da de også holdt nullen bakover i 267 minutter var det klart at Mexico, som var VMs gjerrigste lag så langt, også knuste Kroatia.Og det var ingen tvil i 2. omgang. 
Kroatia kom nærmest ikke til sjanser gjennom kampen, før helt mot slutten da den var avgjort. 

- Gratulerer til Mexico. 
I 50 minutter var de det beste laget, og slik er fotball. 
Når det kommer til jevne lag, er det detaljer som avgjør. 
Denne gangen kom avgjørelsen på to dødballer, sier Kroatia-trener Niko Kovac etter kampen ifølge Goal.com. 

Ekstremt gjerrig i VM 

Det gjerrige Mexico-laget blir nå en farlig motstander mot Nederland. 
Men prøvelsen mot totalfotballens land, blir solid. 
Nederland har scoret ti mål på sine tre kamper i gruppespillet. 

Men laget møter nå Mexico som holdt nullen helt til det gjensto tre minutter av siste kamp i gruppespillet. 
Dermed møter Nederland med 3,33 mål per kamp Mexico som har 0,33 baklengsmål per kamp så langt i turneringen. 

Mexico fikk kampbildet slik de ønsket og da den tidligere Barcelona-spilleren og kaptein Rafael Marquez dukket opp på corneren fra Herrera i andre omgang var det ikke tvil om at Kroatia var på vei ut av VM. 

- Vi har nådd vårt første mål, og heretter må vi ta det steg for steg. 
Nå må vi restituere oss og tenke fram mot Nederland-kampen, sier målscorer Rafael Márquez. 

Stjernene til Kroatia slet 

Midtbanestjernene Luka Modric og Ivan Rakitic slet med å få fremdrift i det kroatiske laget. 
Og på topp hadde Olic og Mandzukic en tung kveld. 
De ble nærmest nøytalisert av sterke Mexico som viste hvorfor også Brasil slet med meksikanerne. 

Og da også Andres Guardado kunne smelle inn 2-0 på en kontring som viste Mexcios overlegenhet i kampen var det helt klart at Mexico, som også ble olympiske mestere i 2012, gikk mot åttendedelsfinale mot Nederland. 

Slutt på måltørken 

Så dukket Manchester United-spilleren Javier Hernandez til slutt opp og gjorde slutt på måltørken, som har vart i ett år og 11 kamper for landslaget. 
Med bare fire mål i serien for Manchester United spilleren har det vært en tung sesong. 

United-spilleren har blitt vraket til kampene fra start både mot Brasil og Kroatia og begrunnelsen var nettopp spillerens svake sesong under David Moyes i Manchester. 
Mot Kroatia kom han inn etter 61 minutter og da svarte han til slutt på tiltale. 

Etter Hernandez scoring tjue minutter ut i innhoppet var kampen fullstendig punktert. 
Trøstemålet til Kroatia betydde ingenting. 
Mexico var klart best både fremover og bakover på banen. 
