Voksen jus-thriller
George Clooney er eminent i helamerikansk jusdrama omkring lov og etikk. 

HANDLER OM: 
George Clooney er tittelrolleinnehaver i «Michael Clayton» en «fikser» i et advokatfirma, spesialist på å rydde i kaos, rake smule fra bordet i håpløse saker, gi råd der andre råd er alt for dyre. 
Men bak fasaden av dyre dresser, perfekt hårklipp og en leaset luksus-Mercedes, strir han hele tiden med sine egne demoner. 
Når hans beste venn i firmaet, en mentalt ustabil men briljant advokat, går bananas, må Clayton rykke ut: 
Klienten er et mulitnasjonalt firma og skyldig herfra til månen. 
Så hva nå? 

DOM: 
Glimrende, voksen thriller! 
Problemstillingene er nok erke-amerikanske, men balansen mellom et skikkelig plott, en skikkelig dialog og sylskarpe skuespillere gjør dette til frydefull og fulltonende underholdning. 
Den sterkt engasjerte George Clooney har åpenbart levert adskillig «viktigere» filmer de siste årene. 
Til tross for at det er all mulig grunn til å tro at filmens virkelighetsbakgrunn er reell nok, oppfatter man denne filmen aldri egentlig samfunnskritisk. 
Men det er helt all right. 
Vi trenger underholdningsartisten George Clooney. 
Også. 
Han er en av de aller, aller beste håndverkerne i faget! 
