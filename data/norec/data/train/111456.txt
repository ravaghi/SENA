Spiritualized:«Ladies And Gentlemen We Are Floating In Space» 

(Dedicated/Sony) 

En hjertesorg like stor som verdensrommet. 

Det grodde skjønne roser på det som i 1997 hadde rukket å bli en søppeldynge kalt «britpop». 
Den mest perfekte av dem var signert Jason Pierce, Spacemen 3/Spiritualized-hjernen med den triste stemmen og den stratosfæriske ambisjonen. 
«Ladies And Gentlemen We Are Floating In Space» - tittelen er rappet fra Jostein Gaarders «Sofies verden», vet du - var et magisk øyeblikk i nyere rockhistorie, da det i en stakket stund virket som om musikken var uendelig, og kunne utvikle seg i hvilken retning som helst. 
Eller alle retninger på én gang. 

Et opphøyd heksebrygg av MC5-rock, kosmisk blues, frijazz og vulkansk elektrisk gospel - spesielt gospel: 
Dette albumet satte sin samtidige pops «cheeky chappie»-dilettanteri ettertrykkelig i skammekroken. 
En higende, utenomjordisk, eksistensiell elegi er det, marinert i medikamenter. 

Pierce har aldri klart å gjenta bedriften. 
Allerede oppfølgeren avslørte begrensningene, ikke minst tekstmessig. 
Men mesterverket hans vil ikke eldes. 
