Hitachi Deskstar 500 GB
Hitachi var tidlig ute med sin 500 GB harddisk og vi testet den første gang i august 2005. 
Nå har det dukket opp nye utgaver. 

Hitachi lanserte sin 500 GB disk på CES i januar 2005, du kan lese vår omtale her. 
Dermed fikk de et forsprang på 100 GB i forhold til konkurrentene. 

Vi testet den første utgaven i august 2005, det tar som kjent noe tid fra produkter blir lansert på messer til de er å få i butikkene. 

Disken leverte den gang en utmerket ytelse, og var behagelig både med hensyn til støy og varme. 

I dag er den samme disken fremdeles tilgjengelig, men har som de fleste teknologiprodukter blitt oppdatert underveis, uten at basisspesifikasjonene har blitt endret. 

Det har også kommet en nyere utgave, hvor den største forskjellen er dobbelt så stort hurtigminne - 16 MB. 
Denne er på vei inn til test. 

Men den opprinnelige utgaven er fremdeles tilgjengelig, og vi har testet den om igjen, på oppdatert maskinplatform for å få en oppdatert sammenligning. 
Det har jo skjedd en del på PC-siden, med nye brikkesett og diskkontrollere siden vi gjorde den opprinnelige testen. 

Den første testen finner du her. 

Ny disk - nye resultater 

Ytelsen var ikke dramatisk forskjellig fra det vi målte for drøyt et år siden. 
Det som er mest påtagelig er hvor mye jevnere skriveytelsen er. 
Ved den første testen var det svært hyppige og store utsving, mens dagens test viser en kurve som er like jevn som kurven for lesehastigheten. 

Dette henger sammen med håndteringen av hurtigminnet på disken, hvordan kontrolleren i PCen kommuniserer med dette. 
Her har det tydeligvis skjedd en del, siden de dramatiske utsvingene er borte. 

Sammenligner vi med Samsung SpinPoint 500GB,så er det en tydelig forskjell i ytelse. 

Når det gjelder støy og varme er Hitachi sin disk beskjeden. 
Den blir godt håndvarm som vil si ca 42 grader. 
Støyen er så lav at den ikke er mulig å måle i normale omgivelser, som har en bakgrunnsstøy som er mange ganger høyere enn det disken melder. 
Legger du øret til, så hører du det surrer svakt når du er ca 10 cm unna. 
