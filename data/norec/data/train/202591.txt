Har den klassens beste batteri?
Nokia N79 er kanskje ikke den telefonen som vekker størst oppsikt i butikkhyllene, med sin veldig klassiske størrelse og utforming, men telefonen byr på noen godbiter for den som tar seg tid til å titte bak skallet. 

Dette er nemlig en meget velutstyrt telefon, med WLAN, super-3G, retningssensor, 5 megapiksels kamera med autofokus og VGA-videoopptak uten hakking, musikk- og videospiller med bred formatstøtte, RDS-radio og mye mer. 

N79 byr for øvrig på GSM-assistert GPS, og Nokia Maps forteller deg hvor du befinner deg akkurat nå. 
Løsningen fungerer tilfredsstillende, men ønsker du full navigasjonsfunksjonalitet, koster dette deg et par hundrelapper i året. 

Nokia på godt og vondt 

Nokia-brukere vil kjenne seg raskt igjen, for menyene og S60-systemet har vært å finne på avanserte telefoner fra finnene i flere år. 
Her kan du dessuten kjøre flere applikasjoner samtidig, og disse vil du enkelt kunne veksle mellom fra hovedskjermbildet. 

Skjermen er klar og relativt stor, og oppløsningen er høy nok til å vise bilder uten hakkete kanter. 

Tastaturet er derimot en helt annen historie. 
De er helt flate, med unntak av spesialtastene. 
Det gjør at vi etter å ha brukt telefonen i to uker, fortsatt ikke er helt fortrolige med å taste sms-er. 
Slette-tasten ligger dypt mellom to spesialtaster, og her er det rett og slett alt for lett å taste feil. 

Responsen er derimot bedre enn på mange andre smarttelefoner vi har lagt våre klamme fingre på, og de få hengene vi har opplevd har først og fremst vært knyttet til at vi har kjørt mange funksjoner samtidig. 

Elendig nettleser 

Vi kan derimot ikke skryte av responsen i den innebygde nettleseren. 
Selv via turbo-3G og WLAN opplevde vi surfing på vanlige nettsider som dinside.no og vg.no som en så treg opplevelse at vi helle lot være. 

Synd at ikke Nokia ikke er helt på høyden ennå når det gjelder mobilsurfing. 
Inntil de er der anbefaler vi Opera mini, som byr på en helt annen respons og brukeropplevelse. 

God musikkløsning 

N79 byr imidlertid på flere ting vi setter pris på. 
For eksempel har den en vanlig 3,5 mm minijack-tilkobling, slik at du kan koble til vanlige øretelefoner når du skal lytte til musikk. 
Når du putter dem inn får du spørsmål på skjermen om hva du har koblet til, slik at mikrofon etc kan tilpasses deretter. 

Holder du deg til MP3-filer får du plass til rundt 1000 på det medfølgende 4 GB microSD-kortet. 
Prøver du deg på AACPlus, kan du få plass til langt flere, og likevel opprettholde en brukbar lytteopplevelse. 

Vi synes dekoderen i denne telefonen gjør det beste ut av formatet, og helt ned i 28 kbps var kvaliteten kurant i de medfølgende ørepluggene. 
Kjøper du eller har du kjøpt denne telefonen, bør det absolutt prøves! 
Konverter og krymp MP3-filene dine enkelt til AACPlus (.3gp-filer) med Easy CD-DA Extractor fra Poikosoft. 

Langt bedre på video enn bilder 

Kameraet tar bilder med høy oppløsning, hele 2592x1944 piksler. 
Optikken er merket Carl Zeiss, uten at det behøver å bety at kvaliteten er utmerket, for det er den nemlig ikke. 

De optiske svakhetene er fremtredende på mange bilder, og lampen som lyser opp motivene innendørs fører så ofte til misfarging at vi heller velger å skru den av. 

Utendørsbildene blir bedre, men betrakter du dem i full størrelse kommer svakhetene tydelig fram også her. 

Vi liker imidlertid den relativt raske autofokusen, som vitner om at det skjer ting også på denne fronten. 

Her ser du noen eksempelbilder tatt med telefonen: 

Videoopptakene derimot, imponerte oss stort. 
Ingen hakkende bevegelser å spore (30 bilder pr sekund), og oppløsning på 640 x 480 er supert. 
Det er dessuten morsomt at Nokia her byr på god lydkvalitet på opptakene også. 
Vel smurt! 

Vi har konvertert et opptak fil Flash her: 

Ekstrem-batteri 

Det viste det seg at batteriet er blant de aller mest seiglivede vi har vært borti fra noen mobiltelefon. 
Spesifikasjonene antyder rundt 17 dager i standby-modus, noe som i hvert fall ikke er noen overdrivelse. 

Vi passerer i skrivende stund 13 dager, og har både hatt samtaler, surfet og brukt telefonen til fotografering, filming, mms-ing og teksting. 
Fortsatt er det to prikker igjen på indikatoren. 

Det er som å komme til himmelen for oss som daglig må lade batteriet på iPhone. 

Mikro-USB 

Det vi ikke liker fullt så godt er at telefonen, i motsetning til hva enkelte andre testmagasiner i Norge har hevdet, ikke har standard mini-USB-plugg, men mikro-USB som foreløpig er mindre utbredt. 
Dermed bør du passe godt på kabelen som følger med telefonen, eller ta ut minnekortet og bruke en kortleser når du skal overføre filer fra og til kortet. 

Lading må uansett skje via nettstrøm, dessverre. 

Nå har imidlertid mobilprodusentene bestemt at mikro-USB er fremtiden for mobil-til-PC-tilkobling, så snart vil kanskje disse kablene bli like vanlige i skuffer og skap som dagens mini-USB-kabler. 

Konklusjon 

Er du ute etter en telefon med lassevis av funksjoner og ekstremt godt batteri, bør definitivt N79 vurderes. 
Tastaturet er kanskje det svakeste punktet, og SMS-jäklar bør derfor se andre veier. 

For øvrig er det mindre ting å sette fingeren på, og svakhetene vi har omtalt i testen er ikke mer fremtredende på N79 enn på de fleste konkurrentene. 
