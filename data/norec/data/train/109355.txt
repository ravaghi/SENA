TV-anmeldelse:Helt til toppen 

Nye hverdagshelter, mer blodslit og Hjelmeset som tar til tårene. 
«Ingen grenser» lever videre i aller beste velgående. 

TV-premiere: 
«Ingen grenser» TV 2 onsdager klokken 20. 
Programleder Odd-Bjørn Hjelmeset 
Mange rynket sikkert på nesen da nyheten om at villmann numero uno, Lars Monsen, sa nei takk til flere runder opp til fjelltoppen sammen med et knippe «grenseløse» med funksjonshemminger. 

Ta det helt med ro. 
Årets programleder - selveste kongen av femmila - Odd-Bjørn Hjelmeset, rister av seg «Wirkola»-komplekset kjapt. 

Han har kanskje ikke sovet alene med hundene sine truet av villbjørn i Canada, men du verden for en varme og trygghet han utstråler som ny troppssjef: 
Umulig å mislike, uten at han mister autoriteten som trengs når fjellsiden truer og Folgefonna gjør alt for å motarbeide en. 

Og når han i tillegg har vært så heldig med rollebesetningen fortjener «Ingen grenser» like mange seere som serien hadde på NRK1. 
Vi blir godt kjent med flere av dem allerede i de to første programmene, jeg regner med resten blir presentert like interessant i programmene som kommer. 
Researcherne har gjort en glitrende jobb med å få deltakerne til å dele gode historier - uten at man bikker over i grafsing. 

Etter litt innledende kos og «bli kjent»-stemning drøyer det ikke veldig lenge før den lange tunge ekspedisjonen til Hardangerjøkulen er i gang. 
Dramatikk og spenningstopper, ja «cliffhangers» i ordets rette forstand. 
En nestenulykke i første episode kan ta pusten fra noen hver, mye takket være årvåkne fotografer på alerten i fjellsiden. 
Hjelmeset må heve stemmen - og da lytter man. 
Episoden sveiser gjengen sammen til et lag, én for alle - alle for én. 
Lydsporet utfyller elegant med så vel dommedagsstemning som triumfferd, når det trengs. 

Innimellom er det også lov å le av «skavankene», som da døve Hanne vil ha hjelp av Marie til å lese en oppskrift: 
«Kan du se hva som står her? 
- Nei, jeg kan ikke se!», repliserer Marie kjapt. 

Denne gjengen vil jeg være med til toppen! 
«Ingen grenser» er hjertevarm spenning og reality av aller beste merke. 

Tøffingen Hjelmeset blir rørt over deltakernes mot, og tar til tårene. 
Det tror jeg mange vil gjøre i sofakroken også. 

«Ingen grenser» har premiere i morgen - anmeldelsen er basert på de to første episodene. 

ØYSTEIN DAVID JOHANSEN 

Oddbjørn Hjelmeseth, programlederen av «Ingen grenser» omtaler seg selv som en svært følsom person. 
Under TV 2s høstlansering i Bergen tirsdag ble det vist klipp fra serien der den tidligere idrettsutøveren Hjelmeseth tok til tårene. 

Over én million seere har hver av de siste fem søndagene fulgt Lars Monsen og de elleve deltagerne i «Ingen Grenser» på NRK. 
I kveldens episode nådde de toppen. 
Se de utrolige gledesscenene her. 

Birgit Lovise Skarstein (22) har sjarmert mange nordmenn med hennes deltakelse i «Ingen grenser». 
Til Skavlan forteller hun sin sterke historie om hvordan hun ble handikappet. 

Fredrik Alden Thorsen kjent fra «Ingen grenser» er i gang med et nytt stort prosjekt, som han selv kaller «Ingen grenser 3». 
Å pusse opp en nesten hundre år gammel skole er ikke et problem for kortvokste Fredrik. 
