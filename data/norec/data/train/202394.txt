Pentax K-x
Et krutpaket til 5.000 kroner. 

Til 5.000 kroner har Pentax K-x svært mye å by på. 

Det kan filme med HD-oppløsning, det har testens største søker og fanger omtrent dobbelt så mange bilder i sekundet som det tregeste kameraet. 

I tillegg har K-x noen finesser ingen av de andre kameraene kan skilte med og er rikt utstyrt også med funksjonalitet knyttet til redigering av bildene. 

Vi liker også at Pentax virker å ha tenkt noen ekstra steg i forhold til en del ting. 
Blant annet kan du selv velge hvilke innstillinger kameraet skal huske til neste gang du slår det på. 
Med riktig batteritype får du også 1100 bilder på én ladning. 

Her er de tekniske spesifikasjonene: 

Konstruksjon 

Kameraet fra Pentax føles solid, og har et godt utformet grep der høyre langfinger har fått et ekstra søkk i grepet, som gjør at kameraet ligger trygt og godt i hånda - faktisk opplever vi det som det beste kameraet å holde i denne gruppen. 

Søkeren er også den største av de testede kameraene, og viser også ISO-verdi, noe ikke alle kameraene gjør. 
Imidlertid synes vi det er rart at Pentax ikke har noe som helst indikasjon i søkeren på hvilket fokuspunkt som er aktivt (typisk et lite rødt blink). 

Knappeutvalget er godt. 
En dedikert knapp lar deg aktivere blitsen (gjøres automatisk i automodus dersom det trengs), og funksjonshjulet på toppen gir akkurat passe med motstand uten at det er noen risiko for å endre modus uten hensikt. 
Vi liker også at samtlige knapper fungerer som snarveier til funksjoner, og at disse også vises på skjermen - kjekt dersom det er mørkt. 

Pentax 
K-x er det eneste av disse kameraene som bruker AA-batterier, og de spretter ut så snart du åpner luka i bunnen av kameraet. 
Fordelen er selvsagt at du får kjøpt nye batterier hvor enn du måtte befinne deg i verden, og kjøper du noen Lithium-baserte FR6-batterier, kan du knipse 1100 bilder på én ladning (450 med vanlige oppladbare NiMH-batterier). 

Kamerahuset har også bildestabilisering på brikken, som gjør at det fungerer med alle objektiver. 

Brukervennlighet 

Selve grafikken ser innrømmelig ikke helt state-of-the-art ut på Pentax K-x, men faktum er at kameraet gjør det meget godt på betjeningsvennligheten. 
Som nevnt vises piltastsnarveiene også på skjermen, og trykker du på infoknappen får du opp en rekke innstillinger du kjapt kan endre på enten via innstillingshjulet eller ved å trykke på dem for flere valgmuligheter. 

Vi liker også måten Pentax løser f.eks. ISO-innstillingene på, der et trykk på ISO-knappen lar deg velge en konkret ISO-verdi eller automatisk ISO der du kjapt kan sette hva du maksimalt tillater. 
Hvitbalansen er løst like elegant - du kan stille på fargene og få en forhåndsvisning, eller sette den manuelt der du tar bildet, styrer en firkant til det fargenøytrale elementet og trykker OK. 
Det virker som om Pentax virkelig har tenkt når det gjelder brukeropplevelsen her. 

Hovedmenyen er strukturert i faner, på samme måte som Sony og Canon. 
Også her er K-x spekket med finesser. 
Blant annet kan du programmere den grønne knappen på toppen til ønsket funksjon (f.eks. aktivering av RAW, forhåndsvisning av eksponeringen, fokusere på senterpunktet etc.), og Pentax lar deg som vanlig også velge hvilke innstillinger som skal huskes dersom du slår av og på kameraet. 
Da kan du for eksempel angi at du ikke vil at kameraet skal huske ISO-innstillingene, så slipper din bedre halvdel å ergre seg over at alle 17. mai-bildene ble tatt med ISO 1600 fordi du satt og lekte med kameraet kvelden i forveien. 

Funksjoner 

Med ett ord: 
wow. 
Pentax-kameraet er i særklasse det beste kameraet i denne testen hva funksjonalitet angår. 
For det første er det kun Pentax og Olympus som byr på filming i HD, og kameraet er spekket med små finesser som både er praktiske og også underholdende. 

Noe vi setter ekstra pris på er at kameraet er lett å bruke for nybegynnere, samtidig som det finnes en del kraftigere funksjoner under panseret for de som vil ha et kamera å vokse med. 
Snedige funksjoner som programmerbar knapp og valgmulighet i forhold til hva kameraet skal huske når du slår det av og på er allerede nevnt. 
Kameraet har også bracketing (±3EV) og kan også sette sammen HDR-bilder direkte i kameraet, noe som riktignok forutsetter at kameraet står på stativ. 

Pentax K-x har også innebygd funksjonalitet for å rette opp fortegning og kromatisk feilbrytning, det kan korrigere både skyggepartier og høylys i bildet og har i tillegg et godt utvalg av morsomme funksjoner som kan appliseres på bildet som tas, eller i etterkant etter at bildet er tatt. 
Eksempler er muligheten for å bevare kun én farge i bildet mens resten blir sort/hvitt, star burst som lager stjerner av små lyse punkter i bildet etc. 
Kameraet kan også ta bilder i 2 ulike RAW-formater (DNG og PEF), og det finnes mange muligheter til å tilpasse kameraet, for eksempel ved å styre EV-trinnenen når du EV-kompenserer eller justerer ISO. 
Pentax K-x kan også styre blitser trådløst. 

Ytelse 

Vi setter pris på et raskt og presist 11-punkts fokussystem, men savner som nevnt en indikasjon på hvilke fokuspunkter som brukes; en litt merkelig implementasjon. 
Seriefoto går unna som bare det, og kameraet klokker inn 43 bilder på 10 sekunder, over 50% flere enn det nest raskeste kameraet. 

Batteriene som følger med er av typen Lithium FR6, og med fire slike klarer kameraet hele 1100 bilder etter CIPA-standarden, der halvparten tas med og halvparten uten blits. 
Fire slike batterier koster typisk en hundrelapp. 
Vanlige oppladbare NiMH-batterier rekker til 450 bilder, men må i så fall regnes som en ekstrakostnad om du ikke har slike fra før. 

Bildekvalitet 

Jevnt over er bildene fra Pentax meget gode. 
Kameraet gjør det best med tanke på støy på høye ISO-verdier, der støynivået er lavt, men der det allikevel er godt med detaljer i bildet. 

Her er et eksempelbilde tatt med ISO 1600: 

Kit-objektivet tegner også ganske skarpt i midten, men skarpheten avtar mot kantene; også på mindre blendere. 
I høykontrastscener eksponerer Pentax-kameraet svært godt, og dynamikken er god med lite detaljtap både i de lyse og mørke partiene av bildet. 

Vi synes også den automatiske hvitbalansen fungerer godt i innendørsbelysning, og K-x fremstår som best i gruppen også her. 

Videokvalitet 

Sammenlignet med Olympus PEN E-PL1, er videokvaliteten fra K-x markant bedre, der bildene er mer detaljrike. 
Dog skal det sies at kameraet ikke kan bruke autofokus mens du filmer, og du er derfor nødt til å gjøre denne jobben manuelt. 
I tillegg bråker bildestabilisatoren såpass at det høres som kontinuerlig støy på filmen. 

Under kan du se et eksempel på video tatt med Pentax K-x: 

Konklusjon 

Vi lar oss overraske av Pentax denne gangen, som virkelig har skrudd sammen et svært godt kamera i K-x. 

Pentax 
K-x er et deilig kamera å holde i hånda, det scorer svært godt på brukskomfort og har også den største søkeren i denne gruppen. 
I tillegg er det svært funksjonsrikt, noe som gjør at dette virkelig er et kamera du kan vokse med underveis, og K-x har flere unike funksjoner du ikke finner hos de andre. 

Brukervennligheten er også meget god - riktignok uten "inn-med-teskje"-funksjonaliteten du finner hos Olympus og Nikon, men etter hvert som man bruker kameraet setter man pris på de små finessene Pentax har bakt inn i programvaren. 

Ytelsesmessig er kameraet svært raskt på seriefoto, og både autofokus og blitslading er blant de raskeste i denne testen. 
Legg så til at kameraet har meget god bildekvalitet og kan filme med HD-oppløsning, så sitter du igjen med et kamera med få svakheter i forhold til prisen. 

Best i test-medaljen går derfor til Pentax denne gangen. 
