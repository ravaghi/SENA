Nytt album fra Drake:Kunsten å sette rekorder 

På sitt beste fet rap og glanset R&B. 
På sitt verste lyden av dyr tomhet. 

Ingen er større en canadiske Drake i musikkens verden akkurat nå. 
Hans femte studioalbum Scorpion ble strømmet 132 millioner ganger på Spotify det første døgnet fredag, ifølge Music Business Worldwide. 
Apple Music har bekreftet 170 millioner strømminger hos dem. 

Begge deler soleklare listerekorder, så klart. 
Alle tidligere topper knuses med omtrent det dobbelte av Drake nå, og det forventes et totaltall på godt over 1,2 milliarder albumlytt den første uken. 
Vilt mye, Drake er årets største kommersielle suksess. 

Men så var dette med begrensningens kunst. 

Altfor mye å ta inn 

Det er selvfølgelig både lov og smart å slippe et album på 90 minutter og 25 låter når målet er å slå listerekorder. 
Kanye West har gitt ut to korte album med bare syv låter på hver tidligere i sommer, og sånt blir det jo ikke mye ut av. 

Jo flere låter, jo bedre er mantra i den kommersielle bransjen nå, men rent musikalsk blir det hele etter hvert en prøvelse og altfor mye å ta inn. 
Det vises også i listene hos for eksempel Spotify, der antall lytt til albumets 25 låter faller voldsomt fra de første til de siste. 

Og det til tross for at Drake også dominerer alle kuraterte lister hos strømmetjenesten, oppkjøpt eller ikke. 

Et todelt album 

Scorpion er på en måte to album samlet til ett, i alle fall musikalsk. 
Første del med sine 12 låter er tungt bassdrevet og ligner på den hakket røffere hiphopen han drev med i starten av karrieren. 
Toppet av den nye gromlåten «Nonstop», som garantert kommer til å bli sommerens «banger» verden over. 

Del to med sine 13 låter lener seg derimot mer mot den moderne og myke R&B-en som har gjort ham til en av musikkbransjens største de siste tre-fire årene. 
Bunnet av den pinlige poplåten «Don’t matter to me», der en svak vokalsampling av Michael Jackson er kjøpt inn, uten at den løfter noe som helst. 

En haug av låtskrivere og produsenter er med her, i spann med hans faste makker Noah «40» Shebib, uten at det skaper sprik eller overraskelser i låtmaterialet. 
Drake er ikke stedet å lete for å høre det neste nye. 
Her handler det om et velprodusert lydbilde av tidvis dyp bass, tidvis glatt ryddighet og flyt. 

Er brått blitt deltidspappa 

Tekstmessig er det derimot en del nytt å fortelle, for gjennom Scorpion står Drake frem som far til en sønn han tidligere ikke har fortalt verden om. 
En sønn først nevnt, men langt fra bekreftet, gjennom TMZ-rykter i fjor og i Pusha-T’s låt «The Story of Adidon» nå i mai. 

Barn endrer folk, og brått er det ikke bare selvskryt, beefs, stjernestatus og hva som skrives om ham i kommentarfeltene der ute som gjelder. 
Selv om det selvfølgelig er nok av dette, også. 

Men: 
«She’s not my lover like Billie Jean, but the kid is mine» rapper Drake i albumets avslutningslåt «March 14». 
Fra nå av ikke bare superstjerne, men også deltidspappa. 

Scorpion bekrefter Drakes posisjon som kommersiell ener, selv om han både musikalsk og tekstmessig trår vannet en del ganger. 
For mye, for langt, og spesielt andre halvdel av «volume 1» føles som uendelig tomhet. 

Men de beste låtene herfra blir så klart stående. 
Man får lage seg en egen spilleliste toppet av «Nonstop», «God’s Plan», «Summer Games», «Jaded», «Nice for What» og «March 14». 
