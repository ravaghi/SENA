Faren, datteren og terrortrusselen
Kjærlighetens uro i terrorberedskapens tid. 

Anders Bortne: 
Ulvens år. 
Roman. 
152 sider. 
Tiden Norsk Forlag 

I Håvard Syvertsens dystopiske roman av året, «Et uoverskuelig mørke», skildres et Norge rammet av statskupp eller invasjon i nær framtid. 
Anders Bortne (f. 1973, debut 2005) dveler i sin femte bok ikke ved en fiktiv situasjon der volden sprer seg, men ved de psykologiske følgene av terrorberedskapen som norske myndigheter iverksatte i juli 20154. 

Uroen som foreldre og barn må takle i den forbindelse formidles i en psykologisk-realistisk tekst uten store fakter eller overrumplende innsikter. 
Det hele virker kontrollert og troverdig, men blir aldri skikkelig spennende. 

Synsvinkelen holdes i tredje person. 
I en kort innledningsdel ligger perspektivet tett opp til det elleve år gamle skilsmissebarnet Sara. 
Hun er på sommerferie sammen med mora, arkeologen Ragnhild, og familien hennes. 
Før hun drar tilbake til Oslo, observerer Sara en konflikt som oppstår mellom morfaren og Ragnhild. 
Siden den krangelen ikke får noen konsekvenser for det som skjer videre i livet hennes, må man kunne stusse litt ved dramaturgien i teksten. 

I romanens hoveddel har Daniel, Saras far, synsvinkelen. 
Han og den gravide samboeren Jannike skal reise med Sara på ferie til Danmark. 
Da viser det seg brått at de må forholde seg til en terrorberedskap som varsles gjennom tv og radio. 
Daniel strever ikke bare med å dempe egen uro og forklare datteren hva som skjer, han får også vansker med å berolige Ragnhild som telefonerer og sender sms’er og gripes av redsel for at Saras sikkerhet ikke ivaretas godt nok. 

Ingen skal være i tvil om at begge foreldrene omfatter datteren med ekte kjærlighet - selv om kommunikasjonen mellom voksne og barn kan være komplisert, noe også boktittelen refererer til. 

I tillegg til å utforske terrorproblematikken belyser teksten Daniels og Saras møte med hans pleietrengende far, hennes kompliserte forhold til en venninne som ikke responderer på mobilen, samt hennes fascinerende litteraturglede. 

Spesielt original eller dristig er ikke en realistisk foreldre-barn-historie som dette. 
Men den berører trolig en angst som mange rammes av i terrorens tid. 
