I hodet på en gangster
Den største styrken ved de to filmene om den franske storforbryteren Jacques Mesrine er at de gir oss et interessant og fascinerende innblikk i en gangsters tankeverden. 

Dermed blir også filmene noe mer enn en vandring fra ran til ran og fra fengsel til fengsel. 

Den første filmen om Mesrine ble vist på kino for få uker siden, og i morgen har andre del — «Samfunnsfiende 1» - premiere. 

Jacques Mesrine ranet banker i Frankrike, USA og Canada i stor stil på 60- og 70-tallet. 
Innimellom fikk politiet fatt i ham, men som den reneste Houdini klarte han å rømme fra fengselene gang etter gang. 

De færreste her hjemme har hørt om Mesrine, men i Frankrike er myten om han høyst levende og film om gangsteren bare måtte komme. 

Til slutt falt Mesrine og hans venninne i bakhold i Paris og ble skutt i en bil mens de ventet på rødt lys. 

Filmen starter med at Mesrine blir drept, men det tar likevel ikke spenningen ut av historien. 
Likevel er «Samfunnsfiende 1» litt utflytende og pratsom, den burde vært strammet inn med minst et kvarter. 
Overtydelig bruk av musikk trekker også ned. 

Men historien hviler i stor grad på at mannen i hovedrollen er troverdig, og Vincent Cassel leverer en sterk prestasjon som Jacques Mesrine. 
Med bredt register framstiller han både den kaldblodige morderen og den sårbare mannen som ikke kan gå i begravelse til faren og må se sin datter forsvinne ut av hans verden. 
