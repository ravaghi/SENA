McHitler
Et nytt «Medal of Honor»-spill er omtrent like spennende som en ny meny på McDonalds. 

En McFarmer eller McInnvoller eller et eller annet. 
Du ser TV-reklamen og plakatene, men du vet at den kommer til å ha den samme kjipe kunstige smaken som de andre burgerne på McDonalds. 
Og slik er også «Medal of Honor: Vanguard». 

For dette er rett og slett en tilleggspakke i en serie som ser ut til å vare evig og bestandig. 
Mest av alt virker dette spillet som det er overlatt til arbeidsuke-elever hos Electronic Arts, for det er rett og slett glatt, generisk, kjedelig, og fullstendig uten egenart. 

Selv om de fleste spillere allerede har vunnet andre verdenskrig et titallsganger, er krigen fortsatt ikke over. 
I «Medal of Honor: Vanguard» spiller du nok en forglemmelig soldat som skal kjempe deg gjennom flere kjente situasjoner fra andre verdenskrig. 

Og har du spilt noen spill fra andre verdenskrig før, er det absolutt ingenting å hente her. 
Tyskerne er som vanlig stokk dumme, de står på en plass og stikker hodet sitt opp på samme sted hver gang, og venter på at du skal skyte de i skallen. 
Medsoldatene dine trenger alle førerhund, for selv om de skyter konstant, treffer de ikke en dritt; 95% av fiendene blir drept av deg. 

Man rykker fremover, skyter noen tyskere som roper «Schnell» og «Achtung», og slik fortsetter det i det uendelige. 

«Medal of Honor: Vanguard» er faktisk akkurat som en ny meny på McDonalds. 
Det ser ok ut på bildet, det smaker helt greit, men ender opp som vomfyll uten noen som helst kulinarisk nytelse. 

PS: 
Spillet er også ute på Wii. 
