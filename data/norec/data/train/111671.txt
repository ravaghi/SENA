Spillanmeldelse:Turbulent flytur 

«Heroes over Europe» byr på godkjent men forutsigbar flyaction med andre verdenskrig som kulisse. 

Vi snakker om et flyspill med landingshjulene godt plantet på action-siden av genren. 
Her dreier det seg først og fremst om å skyte, så om å fly. 

Størstedelen av «Heroes over Europe» er ganske ensidig og lite variert. 
Ordrer som «Skyt ned de tyske bombeflyene og deres eskorter», følges ofte opp med «Nye bombefly på vei! 
Skyt ned dem også». 

Men akkurat idet «Heroes over Europe» begynner å føles som en «one trick pony», får jeg mer spennende oppdrag. 
Plutselig må jeg lokalisere og torpedere tyske krigsskip i tett tåke, og terrorisere et forholdsvis uberørt Berlin helt på egenhånd. 
Og det sitter som et skudd. 

Dette er imidlertid unntakene. 
Før jeg har kommet så langt har jeg flydd flere timer i ring for å få has på han jeg til enhver tid har på halen. 

Oppdragene er i tillegg ganske lange, og av og til føles lagringspunktene brutalt langt fra hverandre. 
Dette betyr at jeg titt og ofte må spille 10-15 minutter med repeterende og intetsigende dogfights nok en gang. 

Men, bevare meg vel, «Heroes over Europe» gjør mye rett også. 
Grafisk sett er det godt over godkjent, og kontrollen er intuitiv og velbalansert. 

Resultatet er et flyspill som er omtrent midt på treet. 

PS: 
«Heroes over Europe» er testet på Xbox 360. 
