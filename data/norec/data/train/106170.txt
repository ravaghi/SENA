Fylla har skylda
«Full Auto 2» er et forferdelig sammensurium av gode ideer. 

Jeg vedder på at «Full Auto»-serien ble funnet opp på et eller annet nachspiel, der noen fra Pseudo Interactive fant ut at de skulle blande det beste fra masse forskjellige spill til et ultimat actionspill. 

Som mange andre ideer som har oppstått i fylla, funker denne dårlig i edru tilstand. 

I «Full Auto 2» styrer du en bil utstyrt med diverse våpen som skal kjøre om kapp med/krige mot en rekke andre biler. 

Jeg sier kjøring i ordets løseste forstand. 
Bilene flyr over asfalten som en lavtflyvende F-16. 
Tenk deg hastigheten fra «Burnout»-spillene kombinert med en vektløs bil som flyr veggimellom ved den minste berøring av spaken, så har du «Full Auto 2». 

Utviklerne har stjålet en funksjon fra «Prince of Persia»: spilleren kan spole tilbake tida når han kræsjer. 
God idé, men om de hadde gitt meg kontroll over bilen i utgangspunktet hadde jeg antagelig sluppet å bruke denne funksjonen hele tiden. 

I tillegg skal man helst skyte og pepre løs på alt mulig konstant. 
Bilene tåler utrolig mye juling, og det å skyte blir snart like spennende som å holde inne gasspedalen. 

Litt morsomt er det, når halve byen raser sammen i eksplosjoner fra raketter og maskingevær, men det er faktisk også alt. 
«Full Auto 2» er en kaotisk mølje av racing og action som ender opp med å bli en nesten intetsigende spillopplevelse. 
