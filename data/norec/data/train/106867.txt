Howie Beck:«Howie Beck» 

(Ever/Playground) 

Howie Beck er en ung følsom mann med kassegitar og et knippe sanger fulle av intime betroelser. 

Han har levert et lavmælt og melankolsk album av det sobre og behagelige slaget. 

Jeg vet ikke mye om Howie Beck, bortsett fra at han kommer fra Toronto, Canada, hvor det lenge har eksistert et vitalt og levende låtskriver-miljø. 

Albumet «Howie Beck» er hans tredje utgivelse. 
Det inneholder tretten nydelige og bittersøte sanger som langsomt smyger seg under huden. 

Beck er ingen svartsynt og dyster låtskriver. 
Det handler mer om livets mange tildragelser fremført av en sanger som evner å fremføre dem med troverdighet og innlevelse. 

Howie Beck kan trygt puttes i visepop-bagen, men her finnes også countryrock, en dash bluegrass og enkelte kjappe støyende utblåsninger. 
Mannen har forstått hva et bra arrangement kan gjøre med en sang. 
Hør bare på lekre spor som «Floating», «Zombie Girl» og «How Do You Feel». 

PS! 
Howie Beck varmer opp for Josh Rouse i Bergen (5. mai) og Oslo (6. mai). 

ESPEN A. HANSEN 
