Brutal og frodig
«Beasts of the Southern Wild» er en fargesterk, poetisk og voldsom hyllest til livet. 

FILM: 
Verdens ser annerledes ut gjennom barneøyne og et utall filmskaper har forsøkt å fange dette blikket. 
Mange slike filmer er beregnet på barn, men ofte er det voksne som sitter i salen og bedømmer om filmskaperen klarer å se verden med et barnlig blikk som er troverdig. 
Og vi voksne er ikke til å stole på, selv om vi bedømmer etter beste evne. 

I «Beasts of the Southern Wild» ser vi verden gjennom øynene til Hushpuppy, spilt av Quvenzhané Wallis, som var seks år da filmen ble spilt inn i 2010. 
Hun bor sammen med sin syke, alkoholiserte far i ei rønne. 
Det vil si, de bor i hver sin rønne og landet rundt dem er i ferd med å forsvinne, både på kort og lang sikt. 
Dette er Louisiana, utenfor dikene, et landskap som eroderes bort, særlig når stormene herjer. 

Fantasidyr 

Det er mye som imponerer i denne filmen, som har vunnet priser både i Cannes og Sundance. 
Regissør Benh Zeitlin og hans samarbeidspartnere i kollektivet Court 13 («an independent filmmaking army») har brukt skarve ti millioner kroner på å skape en mytisk verden i et svært så virkelig landskap. 
Det mytiske er der på så mange måter, i det «førhistoriske» landskapet og den etnisk blandete og nesten tidløst lutfattige befolkningen. 

Men det mytiske foregår også i Hushpuppys hode. 
Ikke bare følger vi henne gjennom hele historien. 
Hun bidrar også med voice-over, en poetisk fortellerstemme à la Terrence Malick som er i telepatisk kontakt med naturen rundt seg. 
Hun legger øret inntil fugler og husdyr, hører hjertene deres slå (samtidig som faren har hjerteproblemer). 
På skolen får hun høre om uroksene (aurochs) som herjet på jorda før siste istid. 
Hun kobler disse sammen med den svarte grisen hun har hjemme og ser for seg enorme beist med horn og støttenner. 

Røff oppdragelse 

Unge frøken Wallis er et virkelig funn. 
Hun ble plukket ut blant 3500 jenter og har denne kombinasjonen av sårbar og beintøff som kan bære en hel film. 
Hun må takle raseriutbruddene og den røffe oppdragelsen faren gir henne når han er til stede. 
Faren spilles av Dwight Henry, en baker fra New Orleans og samspillet mellom dem gnistrer. 

Jeg er litt mer i tvil om Zeitlin har kontroll på alle trådene han legger ut, særlig når det gjelder handlingen, men «Beast of the Southern Wild» er en mektig debutfilm med uforglemmelige scener, sett gjennom øynene til en svært spesiell jente. 
