Nordavind mot varme kinn
"Storbyangst" er sedvanlig, men Virkelig er fortsatt et band verdt å følge med på. 

Virkelig har ligget noenlunde under radaren de siste årene med singler som "Cecilie" og "Uansett ka", som hovedsakelig har levd livet i mellom alt det gode som kommer fra nord. 
Virkelig markerte seg dog som et band man burde sperre øya opp for da de slo hardt ut med "Ballettdanseren" tidligere i år. 

"Storbyangst" består av de samme musikalske ingrediensene som sistnevnte. 
The War on Drugs-aktige gitarriff, så og si identisk oppbygning, like fengslende og grandios. 

Det er lett å kjenne seg igjen i det tematiske. 
Som Oslo-innflytter er det både overveldende og fint å stå på egne bein hundrevis av kilometer fra den trygge hjembyen for å selvrealisere seg, være voksen og ta innover seg alle nye inn- og uttrykk uten å miste fotfestet. 

Driven i "Storbyangst" ligger i melodiene, samtidig som det henger en sky av nostalgi over det hele. 
Virkelig er tydelig på vei et sted og har innsett hva de er gode på. 
Nå må vi bare følge nøye med på hva som skjer videre, og håpe at de ikke kjører seg fast i sporet. 

P3 Live: 
Virkelig - "Ballettdanseren": 
