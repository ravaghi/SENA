Episk genistrek
Noen ganger er musikk så hjerteskjærende vakkert at man nærmest feller en tåre mens gåsehuden jubler av glede. 
Det er akkurat dette Steven Wilson har fått til med sitt andre soloalbum, som er spekket med det melankolske uttrykket og de delikate arrangementene han er så kjent for.Men Porcupine Tree-frontmannen gir seg ikke der! 
Han byr også på rocka og fengende låter som binder progressiv rock fra 70-tallet sammen med nåtidens eksperimentelle musikk. 
For å gjøre det hele perfekt har han med ingen ringere enn legenden Alan Parson som produsent og tekniker, og Guthrie Govan på gitar. 
Sammen med Theo Travis på fløyte og saksofon, spiller Govan soloer og riff så rått at du får lyst til å plukke opp gitaren og spille med. 

Undertegnede vil gå så langt som å gi Steven Wilson et genistempel med en albumutgivelse som garantert vil stå blant de beste dette året. 
