Gutten på gulvet
Gjennomført popmusikk fra Oslos gater. 

The Little Hands Of Asphalt er Sjur Lyseid (30) sitt prosjekt, men vi har etter hvert skjønt at mannen sjelden opptrer alene. 
På oppfølgeren til "Leap Years" fra 2009 har Lyseid igjen fått med seg flere dyktige musikere fra miljøet rundt plateselskapet Spoon Train på Tøyen i Oslo. 

En mangfoldig bruk av ulike instrumenter åpner opp for et variert og eksperimenterende lydbilde. 
I dette tilfellet er det likevel gledelig at eksperimenteringen begrenses og tilpasses Lyseids lille univers. 
Lystig gitarfingerspill, banjo, piano og blåsere er med på å danne det behagelige og lune uttrykket vi hører på "Floors". 

Orkesterets komposisjoner er tidvis komplekse, men fremstår samtidig beskjedne i de rolige og sødmefylte visene på platen. 
Lyseids lyrikk preges av en undring omkring kjærlighetens store spørsmål og formidles med en ydmyk skjørhet. 

Vokalen kan gi assosiasjoner til både Conor "Bright Eyes" Oberst og Sufjan Stevens. 
Inspirasjonen fra sistnevnte merkes spesielt godt i nydelige "Remain In The Dark" og "Bones Bones, Love". 
Sporene viser også Lyseids store styrke som tekstforfatter, nemlig hans evne til å utlevere seg selv, men uten å avsløre for mye. 

Enig med vår anmelder? 
Si din mening under! 
