Ballettguttene
Danser vakkert rundt ungdommelige drømmer. 

Unge mennesker i startfasen av livet sjarmerer med sine drømmer og ambisjoner i den norske dokumentarfilmen Ballettguttene. 

Som tittelen indikerer, handler dette om gutter som har valgt dans som både hobby, og kanskje fremtidig yrke. 

Den bringer oss nært inn på deres hverdag, der vilje og pågangsmot blandes med tvil og usikkerhet om hva fremtiden vil bringe. 

Ballettguttene er fin og varm i skildringen av tre unge karer i grasiøs utfoldelse. 

Sammensveiset kameratskap 

Lukas Bjørneboe Brændsrød, Torgeir Lund og Syvert Lorenz Garcia går på ballettskole i Oslo. 

De befinner seg i et jentedominert miljø, og har et sammensveiset kameratskap, vist gjennom fine sekvenser fra garderoben. 

Men ballettdansen koster mye, og ikke alle tre har like stor motivasjon og disiplin. 
Og en av dem vil få en sjanse som kanskje vil gå ut over de to andre og påvirke kameratskapet. 

De flotte guttene er tre klart forskjellige personligheter som knyttes sammen av et felles mål. 

Vi får ta del i deres gleder og sorger, og kameraet er våkent på plass ved flere avgjørende anledninger, slik at publikum får bevitne følelsesladede utbrudd og reaksjoner. 

Det føles ekte, fordi det ER det. 
Og det er gledelig å følge disse sympatiske karene i en avgjørende periode av deres ungdom. 

Den gir oss mange flotte eksempler på deres ballettkvaliteter, både i øvingssaler og i konkurranser, nydelig tonesatt av musikk komponert av Henrik Skram. 

Gjør meg interessert og engasjert 

Det som mangler her, er en bedre forståelse for hvorfor Lukas, Torgeir og Syvert danser ballett. 

Det er jo umulig å se Ballettguttene uten å ha Billy Elliott i bakhodet, filmen om arbeidergutten i nord-England som danser ballett i hemmelighet i stedet for å bokse. 

Han forklarer trangen til å danse på keitete vis, men det er tydelig hva han mener. 
Guttene i dokumentaren forklarer i liten grad hva det var som dro dem til ballett, og hvorfor de ønsker å satse på dette. 

Regissør Kenneth Elvebakk filmet Ballettguttene fra 2009 til 2012. 
Det er altså allerede tre år siden innspillingen ble avsluttet. 

Jeg kunne gjerne ha tenkt meg en liten epilog eller tekstplakater som kunne fortalt hva som har skjedd med Lukas, Torgeir og Syvert siden da. 

Det er ikke kritikk, men et bevis for denne dokumentarens kvaliteter. 
Den gjør at jeg investerer følelser for dem og gjør meg interessert og engasjert. 

Ballettguttene danser vakkert rundt ungdommelige drømmer. 

(En 58 minutter lang TV-versjon av filmen ble vist på NRK høsten 2014. 
Denne kinoversjonen er 17 minutter lengre. 
