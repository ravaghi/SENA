Anmeldelse:«Widows» står i spagat mellom kuppfilm og skjebnedrama 

Regissør Steve McQueen stryker oss mer med hårene enn han pleier. 

For det første: 
Steve McQueen må ikke forveksles med Steve McQueen. 
Det er alltid forvirrende med folk som heter det samme. 
Men de døde er døde, og de levende lever. 

Steve McQueen var en legendarisk amerikansk skuespiller og motorentusiast som døde femti år gammel under triste omstendigheter på et sykehus i Mexico i 1980. 
Mens Steve McQueen er en britisk filmregissør som så langt har laget tre gode, prisbelønte og kompromissløse filmer (Hunger, Shame og 12 Years a Slave). 
Nå er film nummer fire her, som er helt annerledes, og som jeg ville hatt problemer med å gjette at er laget av ham. 

Widows er en sjangerhybrid som står i spagat mellom kuppfilm og skjebnedrama. 
Den inneholder scener med en dybde og skuespillermessig intensitet som vanligvis ikke hører hjemme i en kuppfilm og tilsvarende en rekke action-aktige scener vi sjelden ser i dramaer. 

Kvinnelig kuppfilm 

Widows er den modne storesøsteren til sommerens lettbente Ocean’s 8 – den helkvinnelige spin-off-historien basert på Steven Soederberghs Oceans-trilogi. 
På lignende måte som i den overtar en gruppe kvinner her sine avdøde menns prosjekter. 
De skylder penger og vil dessuten ha hevn. 
Samtidig som de strever med savnet av mennene sine, forbereder de kuppet. 

Parallelt går det en politisk historie, hvor Colin Farrell spiller en uærlig politiker. 
I konkurranse med Jamal Manning (Bryan Tyree Henry) prøver han å bli valgt som leder for Chigagos 18. distrikt. 
Manning er gangstertypen enkene skylder penger. 

Sterke følelser 

Viola Davis spiller på overbevisende måte enken etter den kriminelle Harry (Liam Neeson). 
Hun takler både å gestalte savnet og å være den usentimentale og hardkokte lederen av kvinnebanden. 
Michelle Rodriguez og Elizabeth Debicki løfter også filmen. 
Filmen har en plot-twist som krever velvilje å svelge. 
Hvis det var drama-brillene man tok med seg på kino, kan det bli vanskelig. 
Antagelig finnes det årsaker til at sterke følelser og planlegging av tøft kupp ikke så ofte kombineres på film. 

Skildringen av det svarte gjengmiljøet er et høydepunkt. 
Spesielt er Jamal Mannings håndlanger og ryddegutt Jatemme (Daniel Kaluuya) god. 
Han hadde en fin rolle i Black Panther, men kler denne bedre. 
Hans tilforlatelige utseende og åpne ansikt gjør ham til en ordentlig forstyrrende voldspsykopat. 

Filmen ligger langt fra det kompromissløse formspråket og skuespillet McQueen gjorde seg kjent med. 
Widow er en lettbeint historie fortalt som om den var tung og viktig. 

Jeg er litt usikker på om jeg klarer å like den like godt som regissøren ønsker at jeg skal. 
Antagelig må jeg se den flere ganger for å finne ut hvor jeg lander. 
Foreløpig klarer jeg ikke å la tvilen komme den til gode. 
Det er kanskje smålig av meg, men sånn er det. 
