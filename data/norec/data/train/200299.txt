Sennheiser Momentum
Momentum er en tøffing kledd i lær og klar til bruk. 
Men hva med lyden? 

Førsteinntrykket er godt: 
Stålbøylen er kledd i mørkt lær sydd med knallrøde sting, og hodeputene som omkranser øret er såpass myke at Momentum-hodetelefonene er behagelige å ha på hodet. 

Esken inneholder to kabler, en helt vanlig minijack-kabel og en egen kabel med mikrofon og fjernbetjening for deg som bruker en i-enhet til å spille av musikk. 
Den siste kabelen kan i tillegg vinkles 90 grader, noe som kan være praktisk for deg som har iPhonen i bukselomma. 

Vi gir forøvrig Sennheiser pluss i margen når det gjelder fjernkontrollen: 
For der altfor mange produsenter lager styreknappene så små at de nesten er umulige å betjene, er knappene her store nok til at de er svært enkle å betjene, selv med hansker. 

Legg for øvrig merke til at Momentum leveres med en solid oppbevaringsboks til bruk på for eksempel reise, hodetelefonene kan nemlig ikke slås sammen. 

Men hva med lyden? 

At Sennheiser har prioritert et nøytralt lydbilde er selvsagt helt i orden, men det gjør også at du som liker lydbildet basstungt er advart. 
Vi synes for eksempel at Momentum gjør en en glimrende jobb på stemmer, og at den generelt låter friskt med fine detaljer. 
Bassen oppleves likevel som litt for lett for undertegnede, men dette er jo i høyeste grad subjektivt. 

På gode hodetelefoner får du med deg det underliggende bassfundamentet i musikken, og her klarer Sennheiser seg sånn halvveis. 
Den er for eksempel bedre enn Focal Spirit One, omtrent på nivå med B&O; H6, men når dessverre ikke Philips Fidelio X1 til knærne. 

Dette blir spesielt tydelig på mobil (iPhone 5 og Galaxy S3), hvor vi må skru opp volumet en god del mer enn på B&O; og Philips Fidelio X1 for å få "moro-lyd". 

Når vi i stedet spiller av musikken via PC og kobler til vår Pinell Dac Mini blir det som forventet bedre, og dermed også enklere å høre hva Sennheiserne duger til: 
Vi synes de har bra definisjon i bunnregisteret, selv om de ikke er like presise som B&O; på topp. 
Prisforskjellen mellom de to modellene tatt i betraktning skulle det da også bare mangle. 

Konklusjon 

Står valget mellom disse og Focal Spirit One, vil vi glatt si at Sennheiser Momentum er verdt prisforskjellen. 
Den forsvarer altså butikkprisen på 2.300 kroner, og er heller ikke så langt unna B&O; H6 som koster 700 kroner mer. 

Etter å ha hørt lydkvaliteten på Philips Fidelio X1, som kun er et par hundrelapper dyrere, er det likevel ingen tvil om at de låter aller best av de hodetelefonene vi har testet i det siste. 
Ulempen med Fidelio er imidlertid at de ikke er spesielt egnet til utendørsbruk på grunn av størrelsen. 
Blir mobilen din primære avspiller bør altså valget være enkelt, og det er altså dette, samt prisen, som gjør at vi til slutt ender på femmer. 

Sennheiser Momentum 
