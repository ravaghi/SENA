Eksplosiv lesbisk kjærlighet i en overforsiktig film
Men om du bare skal se én film om lesbisk kjærlighet i Londons miljø for ortodokse jøder i år… 

Dramafilmen «Ulydighet» kretser rundt begjær og ortodoks jødedom. 
Filmens handling bygger opp til en eksplosiv affære mellom to kvinner og foregår i Londons miljø for ortodokse, konservative jøder. 
Derfor høres «Ulydighet» ut som en film med voldsomme oppgjør. 

Overraskende nok – og kanskje skuffende for noen – finner filmens største konflikter sted i rollefigurenes indre liv. 

Ronit (Rachel Weisz) jobber som fotograf i New York, men reiser hjem etter farens uventede død. 
Hjemkomsten innebærer et kleint gjensyn med barndommens jødisk-ortodokse, konservative miljø. 
Hun gjenforenes også med barndomsvennen Dovid (Alessandro Nivola) og hans kone Esti (Rachel McAdams). 

Gjenforeningen er ubehagelig, og det er åpenbart at Ronit er en stein i skoen for det konservative miljøet. 
Seeren skjønner at noe er uoppgjort mellom dem, men nøyaktig hva som har skjedd – og hvorfor – er informasjon man må vente på. 

Hemmeligheter avdekkes subtilt, og filmskapernes metode forlanger tålmodighet. 

Riktignok er tålmodighet en dyd. 
Regissør Sebastián Lelios estetiske valg utfyller fortellingen. 
Kameraet er ofte tett oppi Ronits ansikt, og dermed «ser» man hennes klaustrofobi. 

Lelio viser oss derfor overraskende lite av omgivelsene. 
For selv om Ronit ønsker å delta i minnestunden for faren, ønsker hun ikke å delta i miljøet. 

Lelio skildrer også miljøet ved å fremheve London som grå og kald. 
Til tider minner stedet – rent meteorologisk – om Bergen. 

En suksessrik, singel fotograf i det virkelige liv ville nok benyttet seg av Londons kultur- og utelivstilbud. 
Denne delen av tilværelsen er fraværende i «Ulydighet». 
Filmen viser lite annet enn det spesifikke miljøet Ronit føler seg fremmed i. 

Heldigvis har hun Esti, og når de to kvinnene endelig innrømmer følelsene de har for hverandre, tar filmen en uventet retning. 
Filmens siste halvdel utfordret mine «filmfordommer», fordi jeg trodde dette skulle bli nok en film der menn skal kontrollere kvinners seksualitet gjennom makt – og ofte på voldelig vis. 

«Ulydighet» har en helt annen type konflikt i sentrum, nemlig forsoningens plass i våre tanker og leveregler. 
Den ortodokse jødedommen, spesielt ritualene og de teologiske diskusjonene (som når vi ser Dovid undervise om skriftsamlingen Talmud) handler ikke om religionen i seg selv. 
Snarere handler disse scenene om menneskers forsøk på å artikulere livets mysterier, og det største mysteriet av alle er kjærligheten. 

Elskovsscenene med Ronit og Esti er intense, nesten eksplosive. 
Heldigvis filmes scenen på et vis som handler om to rollefigurer som pirrer hverandre. 
Dårligere filmskapere ville prioritert å pirre seeren. 

Scenenes intensitet gjør det lett å glemme at det ikke er sex som driver Ronits historie. 
Det hun egentlig ønsker å oppnå er å kunne ta ordentlig farvel med faren. 

Regissør Lelio er smart nok til å holde et sylskarpt fokus på de kompleksene følelsene, men for varsom til å lage en film som matcher det herlig bombastiske i hans tidligere filmer «Gloria» og «En fantastisk kvinne». 
For selv om «Ulydighet» er langt fra en dårlig film, er den ofte like grå som miljøet Ronit besøker. 

Filmskaperne unngår karikering av religiøse liv, men kanskje på bekostning av at man har noe å snakke om etter filmen. 

Heldigvis kan man høre på filmmusikken av Matthew Herbert. 
Briten er kjent for leken elektronisk diskomusikk (som anbefales av undertegnede), men filmmusikken minner snarere om Benjamin Brittens opera «Peter Grimes». 
Referansepunktet er smakfullt og smart. 

«Peter Grimes» handlet også om forbudt, skeiv kjærlighet i et konservativt miljø. 
Operaen hadde eksplosive, kunstneriske ideer. 
Men «Ulydighet» nøyer seg med å handle om eksplosiv begjær. 
Jeg liker best førstnevnte. 
