Kyle Craft:Jenter han har møtt 

Debuten vakte oppsikt, og oppfølgeren tar steget videre. 

Kyle Craft: 
"Full circle nightmare" (Subpop/Playground) 

Det er gått to år siden Kyle Craft ristet liv i rocken med debuten "Dolls of Highland", selv om han ikke kan beskyldes for å være nyskapende. 
29-åringen fra Shreveport i Louisiana har Bob Dylan og David Bowie som forbilder, uten at det hemmer ham på noen måte. 
BD og DB har lagt lista høyt, men her er like fullt KC. 

Han åpner energisk med "Fever dream girl": Was she the warhead or the firecracker? Was she death itself, or whatever comes after? 

Han sang om jenter på første plate, og han synger om jenter på denne. 
Mens kuttene på debuten ble skrevet mens tingene skjedde, ser han seg nå tilbake. 
Sangene er selvbiografiske, noe som kanskje vil få ekskjærester til å lure på hvem som dem som har hovedrollen i tittelkuttet "Full circle nightmare": 
These days there's a million ways a man can love a woman, but 
I can't find one way with you. 

Det er blitt en plate om tapt kjærlighet, der Craft ofte er den som kommer dårlig ut. 
Jenta i "The exile rag" velger en annen, mens hovedpersonen i "Heartbreak junky" befinner seg i en annen liga: You were the jet plane, I was a parachute failing. 

Hun i "The rager" er heller ikke god å komme ut for, en vandrende apokalypse på jakt etter noen å ødelegge. 

Musikalsk skifter han mellom drivende rock og akustiske viser, mellom bluegrass og glam, mellom intimitet og full utblåsning. 
Mens han tidligere lagde sangene i ensomhet på laptop-en hjemme, er sangene nå spilt inn live i studio med fullt band. 

Decemberists-gitarist Chris Funk har gjort sitt for å få det hele i boks. 
Orgel og blåsere tas i bruk, og kompet passer Craft som hånd i hanske. 
Mye lyder som Dylan, men like mye i måten å synge på som i selve sangene. 

Han avslutter med "Gold calf moan", en mektig sang som toner ut i en stille bønn: 
Send your regards when your heart is ripe for the stealing. 

Kjærligheten er ikke enkel. 

Beste spor: 
"Fever dream girl", "Heartbreak girl", "Bridge City rose", "Gold calf moan". 
