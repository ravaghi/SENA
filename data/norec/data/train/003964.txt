The Avengers
Dette er litt av et superheltsirkus! 

Jeg har følt forventningene til The Avengers vokse etter hvert som både Thor, Captain America og Iron Man-filmene satte en høy standard for morsom superheltaction. 

Når de nå samles sammen med blant andre Hulken, Hawkeye og Black Widow i The Avengers, er resultatet en tilfredsstillende effektorgie med humoristisk snert. 

Filmen skuffer ikke, men jeg synes likevel at heltene er ett hakk bedre hver for seg enn sammen. 

Vil åpne portal 

Thors hevngjerrige bror Loke (Tom Hiddleston) kommer til jorda for å stjele en energikilde som Tony Stark/Iron Man (Robert Downey Jr.) fant mens han lette etter Captain America (Chris Evans). 

Nå bruker Loke denne kilden til å åpne en portal for å slippe slemme aliens ned på jorda. 

Lederen av agentorganisasjonen S.H.I.E.L.D., Nick Fury (Samuel L. Jackson), samler en gruppe superhelter for å forhindre det. 

Mange morsomme øyeblikk 

Jeg liker hvordan figurene beholder sine distinkte særpreg fra de tidligere filmene. 

Tony Stark/Iron 
Man er fremdeles den rappkjefta ironikeren, Thor (Chris Hemsworth) den noe svulmende gudefiguren, Loke den tvilsomme stakkaren og Captain America den gammeldagse helten som nå strever med å holde seg oppdatert i den moderne tid. 

Det oppstår mange morsomme øyeblikk når disse figurene krysser hverandres spor, ofte forårsaket av Tony Starks vittige poenger. 

For mange figurer 

En ting jeg var spent på, var hvordan manusforfatter og regissør Joss Whedon skulle greie å la alle disse plasskrevende superheltene få nok albuerom i en og samme film. 

Jeg synes ikke han har kommet helt i mål. 
Det blir litt for mange figurer å forholde seg til, og ikke alle historieelementene får nok tid til å utvikle seg skikkelig, for eksempel hvordan Bruce Banner (Mark Ruffalo) forholder seg til sitt alter ego Hulken. 

Da måtte filmen vært omtrent dobbelt så lang, og den er allerede to timer og 20 minutter. 
Når det er sagt, må jeg opplyse at spilletiden går rimelig kjapt unna. 
Jeg rakk ikke kjede meg nevneverdig. 

Spektakulært showdown 

Jeg liker også den visuelle biten. 
Vi blir med på en virtuos effektreise, der alle triks tas i bruk. 

Det er tøft når Black Widow introduseres, når S.H.I.E.L.D.s flygende hangarskip angripes og når det går mot et spektakulært showdown på Manhattan. 

Det er disse sekvensene som gjør filmen til en opplevelse. 
Dette er virkelig et digitalt sirkus! 

Til Tromsø neste gang? 

The Avengers er nesten like god som sine forgjengere, og jeg er viss på at det kommer flere. 

Blant annet hører jeg en Tromsø-referanse i filmen som får meg til å tro at vi kanskje skal dit ved en senere anledning? 

Men først får vi nye filmer med Captain America, Thor og Iron Man, og jeg tror disse heltene fremdeles har det aller best når de får skinne alene. 
