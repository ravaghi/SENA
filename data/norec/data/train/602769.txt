Lattermildt eksperiment
Johan Harstad gjør narr av det meste. 

Etter mursteinen «Max, Mischa & Tetoffensiven» fra 2015, har Johan Harstad, en av landets fremste forfattere de siste 20 årene, nå gått adskillig mer lettbeint til verks. 
Hva gjør en forfatter etter å ha skrevet sitt livs store verk? 
Han skriver naturligvis en komisk kuriositet av en bok, som på samme tid parodierer krimsjangeren, akademia og forlagsbransjen. 
Og det hele er kamuflert som et tilsynelatende formeksperimenterende prosjekt. 

«Ferskenen» høres nemlig svært komplisert ut: 
Romanen består av en rekke «mikroromaner», skrevet av den fiktive forfatteren Frode Brandeggen, samt 90 sider med noter samlet på slutten av boken, skrevet av den fiktive forfatterens fiktive venn og «profesjonelle annotør» Bruno Aigner. 
Mikroromanene, som alle kun utgjør få sider, handler om privatdetektiven «Ferskenen», og driver bevisst gjøn med krimsjangeren, gjennom fravær av spenning og vektlegging av tilfeldigheter. 

Den virkelige romanen utspiller seg i sluttnotene, som med utgangspunkt i ulike scener fra de enkle mikroromanene, utgjør den fiktive forfatterens biografi. 
Frode Brandeggen skal ha levd fra 1970 til 2014, og skrevet en 2300 lang avantgardistisk og uleselig roman, før han gikk til grunne, døde og etterlot seg Ferskenen-manuskriptene til sin tyske venn. 
I en blanding av akademisk og Wikipedia-aktig språk får vi rede på Brandeggens liv og virke, med mange morsomme anekdoter: 
«Brandeggen var selv en ivrig røyker og en forkjemper for at såkalt dobbeltrøyking (inhalering av to sigaretter simultant) skulle bli sosialt akseptert som noe mer enn et partytriks». 

Lesningen av boken domineres av konstant hopping fram og tilbake, fra hovedteksten og til fotnotene og tilbake. 
Det er som om Harstad i sitt eget formeksperiment bevisst gjør narr av slike eksperimenter. 
Boken er hele veien vittig, men heller ikke noe mer. 
