Sorgtung stand-up-komikk
ROMAN: 
Tragikomisk prisvinnertekst som kjaser og maser mer enn den fascinerer. 

David Grossman: 
En hest kommer inn på en bar. 
Roman. 
Oversatt av Bodil Engen 160 sider. 
Agora 

Som litteraturanmelder må man være ærlig og formidle at man kjeder seg, ikke minst om man stilles overfor en roman som andre har gjort sitt beste for å rose. 

Israelske David Grossman (f. 1954, debut 1983) er en venstreliberal forfatter og fredsaktivist som tidligere har skrevet gripende romaner om Holocaust, jødiske maktovergrep og det å leve med personlig savn og sorg og framtidshåp midt blant maktpolitikere og bosettere. 
Så da han i 2017 vant den prestisjetunge Man Booker-prisen, bl.a. i konkurranse med Roy Jacobsen, hadde jeg forventet noe mer enn den Dypt-alvor-bak-teite-vitser-romanen som nå foreligger i stilsikker norsk oversettelse under tittelen «En hest kommer inn på en bar». 
Den kjedet meg mer enn den overrasket, utfordret, fascinerte med sin tidvis originale tilnærming til konfliktstoffet. 

Rammen er et lite kjellerlokale i Netanya - for øvrig Stavangers israelske vennskapsby. 
Der opptrer en 57-årig stand-up-komiker med flaue, rølpete vitser, oftest sexistiske i tonen, mens han i en endeløst springende monolog vekselvis fornærmer og flørter med kveldens publikum som litt etter litt forlater rommet, forståelig nok, siden de mange hektiske utfallene og private tilbakeblikkene til slutt blir alt annet enn morsomme. 

Blant tilhørerne er også tekstens jeg-forteller, en pensjonert dommer og tidligere barndomsvenn som er invitert for å gi en ærlig vurdering av artisten selv og den forestillingen han framfører. 

Det viser seg snart at komikeren er ute på noe mer alvorlig enn å underholde sitt publikum med groviser eller rasistiske smakløsheter. 
Målet er å gi et ærlig bilde av egen tragiske tilværelse, fra barndommen, gjennom tre mislykte samlivsforhold til en situasjon hvor den ensomme fembarnsfaren omsider føler det påkrevd å gjøre opp status ved å minnes en fortid som smerter langt mer enn den varmer. 
At også dommeren kan se tilbake på et alvorlig traume, overrasker lite. 

Det er ikke vanskelig å fornemme det moralske alvoret når teksten nærmer seg (familie)vold og grunnene til at stand-up-klovnen i barndommen var kjent for å være han som gikk på hendene, eller å registrere alle de litterære referansene som uanstrengt og passe perspektivrikt spres nedover sidene. 

Problemet er at artistens taleflom fra scenen blir så utmattende at man forstår de publikummerne som forlater lokalet lenge før budskapet avtegner seg. 
