Extreme Prejudice
Blodig tøff film fra Nick Nolte og Walter Hill! 

Det finnes ikke mange regissører som lager like tøffe filmer som Walter Hill. 
Siden debuten på midten av 70-tallet har han stått bak filmer som for eksempel The Driver fra 1978, som senere ble utgangspunktet for den kjente dataspillserien. 

Han regisserte den urbane thrilleren The Warriors i 1979, som også har blitt dataspill. 
Og han sto bak den solide westernfilmen The Long Riders i 1980 og militærthrilleren Southern Comfort året etter før han i 1982 fikk det store komersielle gjennombruddet med Nick Nolte og Eddie Murphy i 48 timer. 

I 1987 regisserte han den beinharde filmen Extreme Prejudice, som dessverre ble utgitt i sønderklippet versjon med 16 års grense på kino i Norge. 

Heldigvis kan du se den usensurert på Blu-ray og DVD! 

Ikke for pyser 

Du hører det bare på filmmusikken i begynnelsen at denne filmen ikke er for pyser. 
Komponist Jerry Goldsmith bruker samme type skrallesynth som på Rambo 
- First Blood Part II og setter stemningen effektivt. 

Handlingen er lagt til de varme, støvete og ugjestmilde grenseområdene mellom USA og Mexico, hvor menn er ubarberte og lukter svette og damer kun er nyttige om de viser pupp. 

Ja, jeg vet dette høres lugubert ut, men hele filmen er en eneste stor klisjé, gjennomført til fulle. 

På jakt etter narkopenger 

Nick Nolte spiller den hardbarkede politimannen Jack Benteen som blir utfordret av sin barndomsvenn Cash Bailey som nå er hensynsløs narkokonge og opererer fra den andre siden av grensa. 

Benteen er sammen med Baileys gamle kjæreste Sarita, som overgir seg som frivillig gissel til Bailey for å forhindre at Benteen blander seg inn i farlige saker. 

Samtidig er en paramilitær gruppe fra CIA på jakt etter Baileys narkopenger og det hele koker ned til et uungåelig oppgjør i Mexico. 

En moderne western 

Walter Hill samlet de tøffeste gutta han kunne finne til denne filmen. 
Derfor finner du navn som Powers Boothe, Michael Ironside, Clancy Brown, William Forsythe og Tommy Tiny Lister på rollelista. 
Alle gjengangere i filmer på den tøffere siden av skalaen. 
Og Extreme Prejudice er tøff. 

Oppgjøret i Mexico mot slutten av filmen var nesten totalt bortklippet i den norske kinoversjonen for snart 20 år siden. 
Og det er en orgie i skyting, kulehull, blodsprut og voldsom død. 
Hill må ha vært inspirert av The Wild Bunch. 

Det er en passende avslutning på en beinhard film som kan karakteriseres som en moderne western. 
Du må gjerne le av hvor macho den er, men det er god underholdning og lar en fløtepus som meg avreagere med herlig fantasivold. 

Ekstrem filmskaper 

Etter Extreme Prejudice regisserte Walter Hill blant andre Arnold Schwarzenegger i Red Heat og Bruce Willis i Last Man Standing. 
I 2013 er han aktuell med Bullet to the Head, der Sylvester Stallone spiller hovedrollen. 

Men Extreme Prejudice er et av de beste eksemplene på hvorfor Walter Hill har vært en av mainstream-Hollywoods mer ekstreme filmskapere. 
