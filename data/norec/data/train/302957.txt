Prinsesse vil-ikke
«Modig» er til tider drivende morsom, men noe tradisjonell i skildringen av en datter som vil frigjøre seg fra mor og tradisjon. 

FILM: 
Merida har flammende rødt hår og liker best å ri gjennom skogen på sin trofaste Angus, samtidig som hun skyter på blink med pil og bue. 
Men Merida er også prinsesse, datter av Kong Fergus, som regjererer over deler av det skotske høylandet. 
En dag skal hun bli dronning og etter en oppvekst som uregjerlig «guttejente», delvis oppmuntret av faren, er tida inne for å velge seg en ektemake. 
Tre klanledere blir innkalt for å presentere sine respektive sønner. 
Dronningen har presset Merida inn i et altfor trangt korsett og gjemt håret hennes under et stramt tørkle og de tre gutta skal konkurrere om prinsessens gunst ved bueskyting. 
Men Merida nekter å gjøre det som forventes av henne og kaos følger. 

Nydelig animasjon 

«Modig» er Pixars første film med en jente i hovedrollen. 
Etter tolv kassasuksesser («Toy Story», «Oppdrag Nemo», «Ratatouille» osv.) har man funnet tida moden for å animere en ung kvinne med spenn i buen. 
«Modig» er også første gang Pixar våger seg på et eventyr, noe som heller ikke er spesielt modig i ei tid der Rødhette, Snøhvit og de andre står i kø for å komme på kinolerretet. 
Kanskje finnes det også mer aktuelle budskap å servere unge jenter flest enn at de kan si nei til arrangerte ekteskap. 

Til gjengjeld er Pixars digitale animasjon mer fargerik og levende enn noensinne. 
Ikke minst merkes dette på nærbildene av Meridas fantastiske hårpryd i fotorealisiske nyanser av oransje og rødt. 

Latterlige menn 

Etter å ha laget skandale på slottet, rømmer Merida hjemmefra og havner på verkstedet til ei heks. 
Hun ber heksa om en formel som kan forandre skjebnen hennes og opp av heksegryta kommer en kake som Merida må servere dronningen. 
Det skal vise seg at prinsessen gjør sin mor en bjørnetjeneste. 
Kaoset fortsetter. 

Brenda Chapman, mangeårig Pixar-ansatt rødtopp av skotsk avstamning, skrev manuset til «Modig» ut fra erfaringene med sin egen datter. 
Hun er også den første kvinne som regisserer en Pixar-film, men etter seks års arbeid forlot hun «Modig» i 2010 på grunn av «kunstnerisk uenighet». 
Mark Andrews fullførte prosjektet og muligens var det han som tilførte filmen mer rølp i form av slåssende hissigpropper i kilt. 
Mennene i «Modig» er uten unntak latterlige klovner, inkludert Kong Fergus, men de er også svært morsomme. 
Mye av filmens elleville humor består av slapstick-slåssing og grimaser, mens de skremmende realistiske bjørnene har forårsaket 7-årsgrense. 

Pixar er også ansvarlig for den magiske forfilmen, «La Luna», regissert av Enrico Casarosa, der en liten gutt lærer hvorfor månen ikke alltid er hel. 
