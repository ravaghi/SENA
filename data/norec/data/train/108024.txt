Spennende saksofonstemme
AIM Records/ Musikkoperatørene 

«Katalyze» er et prisbelønt multimedieprogram utviklet av Frøy Aagre, som lar deg arrangere biter av Aagres akustiske musikk. 

Programmet følger med på hennes debutskive, som bærer bud om en spennende låtskriver og en særdeles hørbar saksofonstemme. 
Hun og bandet Offbeat skaper lyriske, meditative landskap som umiddelbart fenger. 
Det er fristende å kalle uttrykket for «nordisk», med en avklart tilbakeholdenhet som åpner for bilder av fjell og vidde. 
Det er særlig Aagres sopransaks som griper, med en usedvanlig vakker, mettet tone. 
Bandet gir akkurat det lille som skal til av farger. 
Som i åpningslåten, «Lee Valley»; et stykke musikk du håper aldri skal ta slutt. 
Fullt så sterk er ikke Aagre på tenor, med en tone som ikke overbeviser helt. 

CARL PETTER OPSAHL 
