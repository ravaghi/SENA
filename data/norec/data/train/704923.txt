Kort, men godt
Utakknemlig tidspunkt til tross, Enslaved er og blir et solid liveband. 

Det stadig mer progressive ekstremmetallbandet Enslaved har holdt det gående i ikke mindre enn 20 år, har opparbeidet seg haugevis med liveerfaring, og de har en lang rekke album på samvittigheten. 

Fredagens sett på Lassa hadde hovedtyngden på nyere album, men med en god miks mellom disse. 
Man får ikke klemt inn allverden på 45 minutter, og da er det ekstra gledelig å høre "Allfadr Odin" fra "Hordanes Land", spiltalbumet Enslaved ga ut sammen med Emperor helt i starten av karrieren. 
Det er ikke dermed sagt at det var noe i veien med resten av settet. 
Klangbildene i lange, melankolske viser som "Ground" fra "Vertebrae" (2008) satt som støpt i det klassiske stavangerværet. 
Kontrasten mellom synthist Herbrand Larsens klare vokal og Grutle Kjellsons growl fungerer enda bedre live enn på plate. 

Festival er festival, og alle kan ikke spille etter at det har blitt mørkt hvis man ønsker å beholde et relativt sivilisert forhold til naboene. 
Men det er ikke til å komme bort fra at dagslyset tar litt av piffen fra både lysshow og stemning. 
Det så også ut til at strengeinstrumentene trengte litt stemming innimellom, men pausene dette medførte var så godt som ubetydelige, heldigvis. 
Frontfigur Grutle Kjellson klarer også å avvæpne eventuell frustrasjon over tekniske problemer med sin uhøytidelige stil. 

Jeg stusset litt over at man med en så omfattende katalog velger å bruke deler av de tilmålte 45 minuttene til å framføre en covervise. 
Men publikums mottakelse av Led Zeppelin-sangen viste at det sannsynligvis var et smart valg. 
Når man spiller etter Vamp og før Motorpsycho og han i Creedence, gjør det noe med publikumssammensetningen, på godt og vondt. 
Dermed er heller ikke mulighetene til å få hele publikum med seg de største, men det skal ikke stå på innsatsen. 
Enslaved er et underholdende band, men det går aldri på bekostning av den musikalske finessen. 
OK, lyd og lys blir bedre på Folken, bandet hadde fortjent et mer oppmerksomt publikum, men det er likevel ikke til å stikke under en stol at de tre kvarterene gikk altfor fort. 
