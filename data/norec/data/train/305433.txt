En verden hinsides alt man har sett før
Imponerende visuelle effekter i en litt for tettpakket film. 

FILM: 
Alt skaperen av «Ringenes herre»-universet, Peter Jackson, tar i, møtes av enorme forventninger. 
Filmen «Mortal Engines», der han er produsent og delaktig i manusarbeidet, innfrir på det visuelle planet. 
Her er det bygget en verden hinsides alt man har sett før. 

Plottet er derimot ikke like fantastisk. 
Filmen, som er regissert av Christian Rivers, er basert på Philip Reeves bokserie. 
De fire bøkene handler om en post-apokalyptisk periode et par tusen år fram i tid, der Europa – slik vi kjenner kontinentet i dag – er utslettet av masseødeleggelsevåpen. 
Overlevende bor i mobile byer som forflytter seg som beltevogner på hjul. 
Byene sluker hverandre. 
Den verste rovbyen er London. 

Gammelt nytt 

Dette er «steampunk», altså sci-fi basert på gammeldagse teknologiske fenomener som dampmaskiner og luftskip. 
London har gjenkjennelige trekk som St. Paul-katedralen, Big Ben, museer o.l., men denne London-utgaven manipuleres av den maktsyke arkeologen Thaddeus Valentine (Hugo Weaving) som, under dekke av et storstilt energiprosjekt, har skumle erobringsplaner. 
London spiser små bayerske gruvebyer til frokost, men Valentine har ambisjoner om å erobre hele Østen også. 

Storslagent 

De visuelle effektene og designen på både de vestlige og østlige verdenene er slående i all sin detaljrikdom. 
Alt fra Londons parker til byens innvoller som fortærer småbyer, er imponerende vakre i all sin gru. 
Det er så storslagent at man helt mister tråden i en handling som er befolket med litt for mange bipersoner og sidehandlinger som aldri blir tilstrekkelig utviklet. 
Hovedpersonen Hester Shaw (Hera Hilmar) er på jakt etter mannen som myrdet hennes mor; hun tar seg til farlige London der hun etter hvert får hjelp av Tom (Robert Sheehan) og den ettersøkte Anna Fang (Jihae). 

Den uunngåelige erobringskrigen vil tilsynelatende ingen ende ta. 
Forholdet mellom øst og vest er klisjémessig utlagt i denne filmen der litt for mye er presset inn på to timer. 
