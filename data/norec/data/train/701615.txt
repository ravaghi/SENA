Innvandrere på loftet
Barnefilmer med romvesener er gode å ha, og denne er sånn såpass nesten underholdende nok til å kunne bli sett i en av de utallige, evigvarende regnværsettermiddagene som kommer til å tynge Vestlandet i dagene fram mot St. Hans. 

Filmen handler om barn i den ubehagelige fjortenårsalderen da alt er teit fordi man er for ung til det. 
Familien reiser på landet med storesøsters ekle marengskjæreste, og så kommer det romvesener med tallerken og bosetter seg på loftet. 
De er ikke FN-søte eller vil hjem, de vil ødelegge Jorden eller melde seg inn i Facebook-gruppen «SV-ere mot homofili», så alle barna bekjemper dem med hverdagsvåpen. 
Men innvandrerne introduserer et våpen som gjør at man kan fjernkontrollere mennesker, og det viser seg å være en god idé. 
