SingStar Dance
Ikke vær redd for å drite deg ut! 

Jeg har et par ting å si om SingStar Dance - det er vanskelig og det er sinnssykt slitsomt! 
Selvsagt er det også kjempegøy, og jeg er sikker på at dette spillet kan bli en slager på jentekvelder rundt omkring i det ganske land. 

Kanskje på guttekvelder også? 
Jeg aner jo ikke hva dere mannfolk driver med bak lukkede dører! 

Gammel oppskrift 

SingStar Dance er ikke et rendyrket dansespill. 
Sony har rett og slett tatt den gamle oppskriften med SingStar og spedd på med dansing. 
Dette betyr at du kan bruke spillet med de gamle SingStar-mikrofonene dine, og legge til et par Move-kontrollere hvis du har lyst til å slå deg litt ekstra løs. 

Dette fungerer fint og gir også de som ikke tør å danse muligheten til å være med på moroa også, så lenge de ikke er redd for å synge av full hals. 

Spill med venner 

Det er ikke til å legge skjul på at SingStar Dance ikke er morsomt alene. 
Dette er et festspill med stor F og du kan spille med opptil fire personer. 
Velg om du vil synge eller danse, om du vil være på lag med en venn eller sette igang en skikkelig duell. 

"Dansepartnere" er en av valgmulighetene hvis dere vil danse sammen. 
Da har dere forskjellige dansetrinn og danser også med og rundt hverandre. 
Dette er ganske så morsomt! 
Likevel så må jeg advare, for dansepartner-funksjonen er nok for de mer viderekommende. 

Det er vanskelig nok å holde styr på sine egne bein, og det kan bli litt mye når du samtidig må passe på noen andres i tillegg. 

Du kan også velge å duellere med noen over nett, noe som er et godt innslag i spillet. 

Dum deg ut! 

Når du skal spille SingStar Dance er det ekstremt viktig at du ikke er redd for å drite deg skikkelig ut. 

Hvis du ikke er mester i jazzballett og hiphop så kommer du nemlig til å se veldig dum ut når du prøver spillet for første gang. 

Bare se på klippet over av Maria og meg som prøver å følge trinnene til Salt-N-Pepas "Push It"! 

Og ja, dere kan le så mye dere vil, men det er faktisk ganske vanskelig! 
Du får ingen innføring i hva du skal gjøre på forhånd. 
Mens låten er i gang viser en liten figur på skjermen hva du skal gjøre, også er det bare å henge med så godt du kan. 

Del video 

Noe av det morsomste med SingStar Dance er at PlayStation Eye-kameraet filmer hele danseopptredenen din. 
Hva er vel bedre enn å drite seg skikkelig ut, for så å se på det etterpå! 

For de som klarer å le av seg selv er dette utrolig morsomt. 
For dæven så dust du ser ut, selv da du trodde at du fikk det til. 
Kjempegøy! 

Du kan velge om du vil se høydepunkter fra dansen eller hele greia. 
Du kan også dele klipp på din SingStar-konto på nett, slik at vennene dine kan se hvordan du ser ut når du rister løs til Backstreet Boys med "Everybody" for eksempel. 

Via My SingStar kan du også laste ned nye låter, slik at du kan danse til dine egne favoritter. 
Dette koster selvsagt penger. 

Du kan jukse 

De fleste som har prøvd spillet har sikkert fått med seg at SingStar har et smutthull som kan utnyttes for de som vil vinne for enhver pris. 
Hvis du treffer de riktige tonene holder det å synge "aaaAAAAAaaaaaAAAA" istedenfor teksten. 

Noe lignende er dessverre også tilfelle for dansedelen i SingStar Dance. 
For du bruker kun én Move-kontroller når du danser, som du holder i høyre hånd. 

Dette betyr at du faktisk kan velge å bare bevege den høyre armen. 
Og så lenge du gjør bevegelsene rett, vil du få full poengsum. 

Du trenger faktisk ikke bevege bena, eller venstrearmen i det hele tatt! 
Da vi fant ut dette følte jeg meg lurt og det ødela litt av moroa. 
Jeg skal uansett forsette å danse fullt ut når jeg spiller, for det er jo det som er gøy! 

Tross dette så er SingStar Dance et artig alternativ for de som liker å danse, ønsker å komme seg opp av sofaen, eller vil ha det gøy med venner. 

Skeptisk, sier du? 
Ikke vær redd for å dumme deg ut, sier jeg! 
Du må ikke være så stiv vet du. 
Kom deg opp, sving deg litt og se så morsomt du får det! 
