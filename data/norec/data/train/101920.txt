Film:Høytflyvende og flott 

Hayao Miyazaki og hans Studio Ghibli har i en årrekke vært garanti for det ypperste av voksen-animasjon. 
Slik er det fortsatt. 

Miyazaki selv har, til manges store sorg, meddelt at dette blir hans siste film. 
Om det blir det, har han valgt en mer konkret, mindre drømmeaktig avskjed enn de verk vi tidligere er blitt bortskjemt med. 

«Vinden stiger» handler om Jiro. 
Han drømmer om å fly, men svakt syn hindrer det - og han blir flykonstruktør i stede. 

Særlig inspirert av en italiensk designer, blir det hans særlige ambisjon at flyene hans skal bli kunstverk. 

Virkeligheten blir en annen: 
Han er mannen som skaper jagerflyet Zero, som i andre verdenskrig ble selve kjennetegnet på japanernes krigføring i luften. 

Så her har vi kontrastene: 
Den ambisiøse kunstneren, hvis verk blir helvetesmaskiner. 
Drømmer og stor kjærlighet, som trues igjen og igjen av katastrofer og grusomheter. 

Filmens rammehistorie er basert på virkelige personer og virkelige hendelser. 
Filmens «Jiro» er oppkalt etter, og delvis basert på livet til virkelighetens flykonstruktør Jiro Horikoshi. 

I tillegg til å være en bemerkelsesverdig animasjonsfilm, har den derfor også en par meget interessante tilleggselementer, kanskje først og fremst at dette er en krigshistorie fortalt av den krigstapende part, altså japanere. 

Og det er en side av historien som meget godt kan fortelles, om helt «vanlige» mennesker med sine drømmer, sine håp, sine følelser og sine ambisjoner og sine nyanserte reaksjoner - uten et øyeblikk å være demonisert som «gule djevlser». 

En begivenhet, dette! 
