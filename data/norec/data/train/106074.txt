Ke$ha:«Animal» 

(Jive/Sony Music) 

Skuffende fra tilsynelatende spennende rampejente. 

Jeg lot meg fenge av den bråkjekke jentas førstesingel «Tik Tok». 
Den er frekk, energisk og skamløs. 
Dermed var forventningene tilstede for albumet, som ble påbegynt allerede i 2006. 
Amerikanske Ke$ha har en lett gjenkjennelig stemme og en gi faen-attitude som er kjærkommen. 
Men til tross for svenske superprodusent Max Martins hjelp har albumet blitt et masete sammensurium av sjarmløse låter. 
«Your Love Is My Drug» minner om den glade førstesingelen, men ellers er det lite som fenger på samme måte. 
«Party AtA Rich Dude's House» er det laveste punktet. 
Hun beholder sitt gladjentestempel, men låtmaterialet ødelegger. 
Der likesinnede som Lady Sovereign har en bra flow, Lady GaGa lager monsterhits på samlebånd og Uffie har bøtter av sjarm, surrer Ke$ha rundt og vet ikke helt hva hun skal satse på. 
Dette er en blanding av dance, rap og pop - som ikke står sterkt nok i noen av båsene. 

ANBEFALTE KJØP: 
«Tik Tok», «Your Love Is My Drug» 
