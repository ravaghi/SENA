Canon PowerShot SX30 IS
24mm vidvinkel. 
35x zoom. 
0cm nærgrense. 
Et kamera for alle situasjoner? 

Canon PowerShot SX30 IS er ett av tre kameraer i trippeltesten for ultrazoomkameraer høsten 2010, der DinSides lesere stemte frem de tre modellene som skulle testes. 

Det er mye å la seg imponere over når man ser på spesifikasjonene for Canons siste ultrazoomkamera; SX30 IS. 

Ikke bare er vidvinkelen tilsvarende svært gode 24mm - kameraet har også 35x optisk zoom og kan fokusere på 0cm avstand. 
Med andre ord kan du legge ting inntil glasset og få et skarpt bilde. 

Det er mer å glede seg over - en LCD-skjerm som kan vris i alle retninger, muligheten for å filme i HD, en rekke effekter og manuell kontroll er noe av det. 

Her er de tekniske spesifikasjonene: 

Konstruksjon 

Med en vekt på drøye 600 gram føles SX30 IS solid når du holder det i hånda, selv om utførelsen har en viss plastfølelse. 
Knappeutvalget er godt, og vi setter pris på muligheten til å programmere én av knappene til en valgfri funksjon. 

Grepet på høyre side kunne imidlertid ha vært bedre - det er ikke belagt med en ru overflate og oppleves som noe lite, og det gir en følelse av ubalanse når man holder kameret med én hånd. 
På baksiden finnes det derimot et markant søkk i kamerahuset beregnet for høyre tommel, slik at den totale grepskomforten allikevel er godkjent. 

Funksjonshjulet på toppen er laget med veldig passende motstand; hardt nok til at du ikke endrer innstilling ved et uhell, men ikke for hardt slik at det blir vanskelig å endre. 
Vi liker også at Canon lar oss vri hjulet rundt og rundt, i stedet for at det stopper på siste valgmulighet, noe som forekommer hos enkelte konkurrerende modeller. 
Dog skal det sies at hjulet ligger noe nedfelt i kamerahuset og at du derfor må gripe det litt "ovenfra". 

Zoombryteren er festet rundt utløserknappen, så du kan ikke vri på objektivet slik du kan på et vanlig speilreflekskamera. 
Verdt å sette pris på er at zooming kan gjøres med to hastigheter - du kan bruke både 2 og 6 sekunder fra innerst til ytterst, avhengig av hvor langt du skyver bryteren. 

Blitsen vipper du opp manuelt med fingeren. 
Det finnes riktignok en blitsknapp på venstre side, men denne brukes for å endre selve blitsfunksjonen, og den er bare funksjonell når blitsen er vippet opp. 
På dette punktet savner vi en tilbakemelding om å flippe opp blitsen - trykker du på den uten at blitsen er oppe, skjer det ingenting. 

På baksiden har SX30 IS nokså store knapper som så vidt gir litt feedback når du trykker. 
Piltastene er samlet i en ringbryter, og det er også et hjul rundt ringen som kan brukes når du f.eks. stiller blenderåpning eller blar i bilder. 
Dessverre er det litt for lett å være uheldig når du bruker denne ringen slik at du kommer nær en av piltastene; spesielt siden den er trinnløs og har relativt høy motstand. 

Skjermen kan som sagt vippes ut og roteres i alle retninger; også slik at den ligger inn mot kamerahuset, som er kjekt når du har kameraet pakket i sekken. 
Den elektroniske søkeren er ikke videre imponerende - den er liten, har relativt lav oppløsning og noe etterslep. 
Vi skulle veldig gjerne også hatt en sensor som registrerte når du la kameraet til øyet - du må trykke opptil flere ganger på dispknappen for å bytte visning fra skjerm til elektronisk søker. 

Batteriluken på undersiden av kameraet sørger for å sikre batteriet på en god måte (i tillegg til en ekstra tapp når du åpner lokket), og HDMI- og AV-utganger ligger bak et plastlokk på høyre side av kameraet. 

Brukervennlighet 

Alle som har brukt et Canon-kamera vil finne seg til rette med SX30 IS, og jevnt over er det også lett å endre på innstillinger og de norske menyene er lettforståelige og logisk oppbygd. 

En egen funksjonsknapp lar deg kjapt endre ting som hvitbalanse, bildeoppløsning, type lysmåling etc. 
I tillegg finnes det snarveier til endring av følsomhet, selvutløser, fokustype og eksponeringskompensasjon på piltastene. 

På venstre side av søkeren finnes det også en programmerbar knapp som kan la deg aktivere ting som bracketing, manuell hvitbalanse, eksponeringslås o.l. 
Kameraet har også en egen knapp for å starte og stoppe videoopptak uavhengig av modus. 

Et par ting er det imidlertid å trekke for - vi nevnte mangelen på tilbakemelding når du trykker på blitsknappen uten å ha flippet opp blitsen, og at du må trykke flere ganger på disp-knappen for å bytte mellom elektronisk søker og LCD-skjerm. 
Dette valget huskes også neste gang du slår på kameraet. 
Vi savner innrømmelig også kjapp tilgang til effektene under funksjonsknappen slik Canon lenge har hatt for vane å gjøre det - disse er nå plassert på scn på funksjonshjulet. 
Samtidig har vi forståelse for at den begrensede plassen gjør at det er viktigere å ha bracketing som et valg her. 

Funksjoner 

Manuell eksponering 
- SX30 IS lar deg stille blender- og lukkertid, samt kombinasjonen.Videooptak i HD-oppløsning (1280x720), 30 bilder pr sekund. 
Kan også kombineres f.eks. med miniatyreffekt med 1.5, 3 eller 6 bilder i sekundet. 
E-TTL-kompatibilitet med SpeedLite EX-blitser.Zoom framing assist 
- Hvis du zoomer inn kan det ofte være vanskelig å finne motivet. 
Canon har her en knapp du kan holde inne for kjapt å se et videre utsnitt, hvor du så ser en firkant med utsnittet du vil få når du slipper knappen for å zoome tilbake.Min meny 
- Lar deg putte utvalgte menyvalg i en egen meny for kjapp tilgang. 

Ytelse 

Jevnt over oppleves Canon SX30 IS som middels kjapt i bruk. 
Oppstartstiden på rundt 1,5s er absolutt å leve med med tanke på at objektivet skal ut av kamerahuset, og hastigheten på innzooming er som nevnt rask, med hastigheter på to eller seks sekunder avhengig av hvor langt du drar bryteren. 

Autofokushastigheten er på det jevne - i mørket får den hjelp av den grønne hjelpelampa og er stort sett presis, selv om det fort tar halvannet sekund om du zoomer litt. 
Utløserforsinkelsen er i praksis fraværende uten blits, og drøye 0,3s når du har blitsen aktivert. 

Seriefoto er imidlertid ikke noe å glede seg over, og SX30 IS klarer bare 7 bilder på 10 sekunder, og det uten autofokus. 
Det finnes også en funkskjon for seriebilder med fokus, der hastigheten selvsagt vil variere. 

Batterilevetiden er oppgitt til 370 bilder etter CIPA-standarden, der halvparten av bildene tas med og halvparten uten blits. 

Bildekvalitet 

Med såpass ekstreme optiske egenskaper på papiret (24mm vidvinkel, 35x optisk zoom), er det selvsagt ekstra spennende å se på bildene når man kommer tilbake fra knipsetur. 

Uheldigvis for Canon er bildekvaliteten skuffende. 
For det første fremstår bildene som myke og uskarpe sammenlignet med konkurrentene, og detaljene kommer ikke helt frem selv på lave ISO-verdier. 
På høye ISO-verdier oppleves SX30 IS som ganske godt, men 14 megapiksler blir i overkant for den lille sensoren, og Canon må her se seg slått av Fujifilm HS10. 

Under ser du et utsnitt tatt med ISO 800: 

Et annet problem er kromatisk feilbrytning, som er noe av det mest ekstreme vi har sett på vidvinkel med stor blender. 
Dette kjennetegnes av at kontraster, spesielt i kantene av bildet, får et fargeskjær fordi lyset brytes feil i objektivet. 
Under ser du ett av eksemplene, og det ser slett ikke pent ut: 

Vi opplever også den automatiske hvitbalansen som inkonsistent, der gulskjæret ofte er påfallende. 
Under ser du tre bilder tatt med sekunders mellomrom; riktignok på ulike ISO-verdier, men med identisk utsnitt. 
Som du ser er det relativt høy varians i hvordan kameraet måler lyset: 

På den positive siden opplever vi ganske moderat fortegning på tross av de ekstreme optiske egenskapene, og innendørsbildene med blits er godt balanserte. 
Canons optiske bildestabilisator virker også å være av ypperste klasse på SX30 IS, med svært effektiv bildestabilisering både på stillbilder og video. 

Under kan du se noen eksempelbilder tatt med kameraet. 

Videokvalitet 

Canon har lenge vært blant de ledende produsentene når det gjelder videokvaliteten i sine kompaktkameraer, og også SX30 IS har videokvalitet som er meget god. 
Bitraten er dog 3MB/s, så et 2GB-minnekort spises opp allerede etter ti minutters filming. 

Fokushastigheten er rask mens man filmer, og på panoreringer har Canon-kameraet kvaliteter ikke mange andre konkurrenter har. 
I tillegg er lydbildet detaljrikt. 

Se video tatt med kameraet: 

Det er også mulig å leke seg med f.eks. miniaryreffekten mens du filmer. 
Riktignok med lavere billedrate, slik at resultatet blir i fortfilm. 

Konklusjon 

På den positive siden er Canon PowerShot SX30 IS et kamera med god brukervennlighet. 
For nordmenn er det positivt med norske menyer, og det aller meste av innstillinger er forklart direkte i menybildene slik at du ikke trenger å lure på hva de ulike funksjonene er til. 

De optiske egenskapene er fremragende på papiret, med 24mm vidvinkel, 35x optisk zoom og nærgrense på null cm, som betyr at du kan fokusere på ting selv om de ligger inntil glasset. 
Dog må det sies at den medaljen også har en bakside, og spesielt gjør SX30 IS det dårlig på skarphet i bildene og kromatisk feilbrytning som er påfallende høy. 
Videokvaliteten er derimot meget god sammenlignet med konkurrenter. 

Hastighetsmessig blir vi heller ikke imponert. 
Autofokusen oppleves bare som middels rask, og bruker et ekstra halvsekund i dårlig lys sammenlignet med de beste. 
SX30 IS er heller ikke egnet som sportskamera, med svake resultater i seriefotoøvelsen. 
