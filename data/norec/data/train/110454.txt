Diverse artister:«Little Steven's Underground Garage Presents Christmas A Go-Go» 

(Wicked Cool / Playground) 

Norske cocktailtøfler i celebert selskap. 

Cocktail Slippers har blitt yndlinger for Little Steven van Zandt - gitarist i Bruce Springsteens E Street Band og Sopranos-skuespiller - som denne gangen bruker sin tyngde som radiostasjonsgründer for å presentere en samling julesanger der det obskure elementet står i høysetet. 
Det gir oss morsomme, men ikke nødvendigvis gode høytidsflipper fra så vel Keith Richards og The Kinks, som The Electric Prunes, Joe Pesci (!) og Ramones. 
Norske Cocktail Slippers er med andre ord i godt selskap på denne platen, og bidrar med en søt, harmoniglad låt om savnet av julenissen som endelig er på vei hjem. 
Denne samleplaten lider litt under sitt sære tilsnitt, men burde fungere perfekt som bakgrunn for en retrorølpete, rock'n roll-fylt temafest i den glade juletid. 

ANBEFALTE KJØP: 
«All Alone On Christmas» (Darlene Love), «Back Door Santa» (Clarence Carter), «Santa's Coming Home» (Cocktail Slippers) og «Father Christmas» (The Kinks). 
