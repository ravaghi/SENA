Nytt fra Bernhoft:Vital pop med mørke undertoner 

Bernhoft og co. har laget sitt mest poppete album. 
Med innslag av samfunnskritikk. 

På sitt nye album er Jarle Bernhoft og hans backingband The Fashion Bruises virkelig i slaget. 
Hans karakteristiske og funky souluttrykk pakkes inn i pene poparrangementer, hvor fengende hooks og treffsikre melodilinjer står i sentrum. 

Dette er lyden av et band i god form, selv om ikke alt materialet er like spennende. 

Hører energien 

Ballet åpner med det svært dansbare tittelkuttet, som nylig også ble utgitt som singel. 
Sørstatsklingende gitar leder an sammen med en tett rytme som setter liv i føttene. 

Mens teksten peker på et samfunn hvor folk er mer opptatt av mobilskjermen enn direkte kommunikasjon, lyder Bernhofts vokal såpass glad at man skulle tro han sang om noe langt mindre dystert. 
En låt som slik sett vokser på deg over tid. 

Albumet som helhet er preget av smoothe åttitallsvibber med spretne gladlåter og svale ballader. 
Mye er spilt inn live i studio med fullt band, noe som gir en ekstra piff. 
Tidvis hører man nærmest energien og svettedråpene treffe gulvet. 

Glatter ut bittet 

På den annen side savner jeg iblant noe av råheten Bernhoft tidligere har hatt i uttrykket. 
Produksjonen her er for all del veldig god, men glatter også ut noen partier som gjerne kunne hatt mer bitt. 
På sitt beste er dette allikevel en dynamisk lytteropplevelse. 

Den sterkeste låten i samlingen, «Beliefs», viser dette godt. 
En interessant låt som utvikler seg over syv innholdsrike minutter. 
Den begynner som en følsom pianoballade der flere instrumenter gradvis kommer til i et åpent og behagelig lydbilde. 
Halvveis ut i låten skjærer en glidende synth gjennom harmonien, og den dekonstrueres rolig med innslag av småindustrielle rytmer og fuzzete gitarskrik. 
Gøy! 

Samfunnskritikk med lykkelig slutt 

Selv om musikken gradvis er blitt mer glad og poppete, dreier noe av Bernhofts tekstmateriale seg også om dystre samfunnsproblemer. 
Det er flere mer lettbeinte låter her, og alltid et lag av håp i bunnen, men miljøkrisen og den teknologiske fremmedgjøringen har tydelig satt sine spor i mannens poppoesi. 
På «Buried Gold» diskuterer han og gjestevokalist Raelee Nikole hvorvidt de ikke bare skal forlate hele greia. 

Heldigvis får vi en lykkelig slutt når platen slutter sjarmerende svulstig med gospelkor og discorytmer på «Don't Give Up». 
Hold på troen. 
Et fint budskap å ende med. 

Ti år ut i solokarrieren virker Bernhoft og hans gjeng fremdeles vitale. 
Det er en god dose selvsikkerhet i materialet, og man merker at bandet gir det de har. 
Selv om alt ikke sitter like bra, blir det aldri kjedelig. 
