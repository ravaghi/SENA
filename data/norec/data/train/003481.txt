Slumdog Millionaire
En mesterlig fortalt film! 

Danny Boyle er en filmskaper som åpenbart lykkes i alle filmsjangere han bryner seg på. 

Etter zombiefilmen ”28 dager senere”, barnefilmen ”Millions” og sci-fi-filmen ”Sunshine” kommer nå ”Slumdog Millionaire”, et brennhett drama lagt til den indiske storbyen Mumbai. 

Dette er en søt, medrivende og nær episk historie, med både knallhard slumrealisme, farlig mafiavirksomhet og et spennende gameshow, gjennomsyret av en stor dose romantikk. 
Dette er en mesterlig fortalt film som kommer til å øke humøret ditt betraktelig! 

Mistenkt for juks 

Den unge gategutten Jamal (Dev Patel) avhøres av politiet. 
Han er nemlig mistenkt for juks i ”Vil du bli millionær” etter å ha kommet seg til det siste spørsmålet. 
For hvordan kan en slumdog vite så mye? 

Jamal forteller hvorfor han hadde svaret på alt, som samtidig er en skildring av hele hans oppvekst som slumgutt. 
Vi får se hva Jamal og broren Salim måtte gjøre for å overleve, og Jamals gryende kjærlighet til gatejenta Latika. 

Lekende lett 

Det er imponerende hvordan filmen forteller flere historier samtidig, og fletter dem lekende lett inn i hverandre, både i fortid og nåtid. 
Jamal, Salim og Latika spilles av tre forskjellige skuespillere, men overgangene gjøres smart og enkelt. 

Vi får se figurer med klart definerte personligheter og en troverdig utvikling gjennom historien. 
Alt har en sammenheng, og helheten er enkel å se, mye sannsynligvis takket være Simon Beafoys manus, basert på Vikras Swarups roman ”Q&A”. 

Liv, lyder og lukter 

Danny Boyle tar oss med inn i Mumbais indre områder, der den fargerike slummen og det store folkehavet fyller hver filmrute med liv, lyder og lukter. 

Boyle og hans fotograf Anthony Dod Mantle har beveget seg fritt med hi-def DV-kamera, et frigjørende grep som fører oss enda tettere på virkeligheten. 
I en scene sier en forbipasserende ”no filming”! 

Legg også merke til musikkbruken, som gir filmen både energi og særpreg, samt en følelsesmessig boost der det trengs. 

En stor opplevelse 

”Slumdog Millionaire” vil sjarmere deg i senk, men ikke før den har fått deg til og både le og gråte for Jamal og hans fantastiske historie. 

Dette er en imponerende god film, som har bare en svakhet: mange av spørsmålene Jamal får i gameshowet er mistenkelig enkle. 
Men jeg velger å overse det, for filmen er en stor opplevelse som du bør unne deg 
