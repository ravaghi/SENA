På leir for å bli heterofil
Kan homofili kureres? 
Hvis ja: hvorfor skal en kureres? 
Her kommer en nyansert og sterk film om en tenårings opplevelser på konverteringsleir i USA. 

The miseducation of Cameron Post 

Sjanger: Drama. 
Nasjonalitet: USA 2018. 
Regi: 
Desiree Akhavan. 
Skuespillere: Chloë Grace Moretz, Jennifer Ehle, Marin Ireland, Sasha Lane, John Gallagher jr., Dalton Harrod. 
Lengde: 
1 t. 31 min. 
Aldersgrense: 12 år. 
Kinopremiere: 19. oktober. 

At homofili er en «sykdom» som kan kureres, er det folk som mener også i Norge. 
Men at det faktisk finnes institusjoner som tilbyr slike kurer, er vel ukjent hos oss. 

Men ikke i USA. 
Der tilbyr flere kristne menigheter fortsatt konverteringsleirer der tenåringer, med eller mot sin vilje, blir sendt. 
Det skjer med tenåringsjenta Cameron Post i denne filmen, som vant juryprisen under årets Sundance-festival. 

Året er 1993. 
Cameron blir tatt på fersken da hun kliner med en jente i bibelgruppen sin. 
Familien sender henne til konverteringsleir for å gjenopprette en sunn, kristelig seksualitet. 

I leiren møter Cameron andre ungdommer, som enten har vist homoseksuelle tendenser eller føler at de er født i feil kropp. 
Og et velmenende behandlingsapparat som ivrer etter å gjøre godt, med utgangspunkt i Bibelen. 

Motsatt effekt 

For Cameron gir omskoleringen motsatt effekt. 
Her er det ikke rom for å være kritisk eller ærlig, det smarteste er å snakke lederne etter munnen. 
Gradvis ser hun galskapen, og opprøreren i henne våkner når hun søker sammen med likesinnede. 
Og under ledelsens radar leves et svært så syndig liv ut, før opplegget får virkelig tragiske konsekvenser. 

Det beste med «The miseducation of Cameron Post» er at den behandler dette polariserende temaet så nyansert, gjennom et fargerikt knippe ungdommer. 
Blant ungdomsskuespillerne er Sasha Lane en naturlig scenestjeler, slik hun var i «American honey». 

Opprørende enkeltskjebner 

Samholdet og motsetningene mellom «pasientene» er både morsomt og rørende, men er her også svært opprørende og harmevekkende enkeltskjebner og -hendelser. 

Men rent tematisk vekker ikke filmen det helt store engasjementet. 
Kanskje fordi det føles irrelevant i vår kant av verden, men også fordi 90-tallssettingen får det hele til å føles fremmed og datert. 
