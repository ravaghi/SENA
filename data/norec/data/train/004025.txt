Titanic
Denne Blu-rayen holder seg flytende! 

James Camerons storfilm Titanic fra 1997 er nå endelig ute på Blu-ray, og kan dermed nytes for første gang i High Definition fra sofaen! 

Da filmen ble relansert i 3D på kino tidligere i år, konstaterte jeg at Titanic fortsatt er en episk historie med alle elementer til en storslagen filmopplevelse. 

Valgets kvaler 

Du kan velge mellom tre Blu-ray-varianter. 
På den ene får du filmen i Blu-ray 2D og DVD, samt en disk med ekstrastoff. 
På den andre får du i tillegg 3D-versjonen, spredd over to Blu-ray-disker. 

Den tredje varianten er en gaveboks kalt Fifteenth Anniversary Special Collector’s Edition, som - i tillegg til filmen i både 2D og 3D - blant annet inneholder ei bok, en kopi av en Titanic-billett, og en replika av en avis fra 1912. 

Topp bilde og lyd! 

Filmen ser helt fantastisk ut i Blu-ray-kvalitet og er helt feilfri, etter hva jeg kan se. 
Russell Carpenters bilder fra 1997 ser virkelig ikke ut som om de er eldre enn én dag. 
Dette er sylskarpt, detaljert og dybderikt! 

Jeg har ikke fått sjekket 3D-versjonen, men så på kino tidligere i år at konverteringen åpenbart er gjort møysommelig, slik at det ble en av de bedre 3D-opplevelsene jeg har hatt. 

Lyden kommer også til sin rett, takket være et imponerende lydspor i DTS-HD Master Audio. 
De dramatiske lydene fra et døende skip kunne knapt ha vært mikset med større effekt enn i dag. 

Rikelig med bonusmateriale 

Ekstrastoffet er mildt sagt rikholdig. 
Mye av det er hentet fra tidligere DVD-utgivelser av Titanic, men noe er nytt. 
Reflections from Titanic er et timelangt program, der nøkkelspillere både foran og bak kamera forteller om sine minner fra innspillingen. 

Det er en interessant dokumentar, men holder et svært høyt tempo. 
Redigeringen er gjort i en så høy rytme at jeg ofte fikk følelsen av å bli presentert for mer fakta enn jeg rakk å prosessere. 

Den andre dokumentaren, Titanic: The Final Word With James Cameron, er et program fra National Geographic, laget i forbindelse med 100-års-markeringen av forliset. 

Her samler regissør Cameron en rekke av verdens fremste Titanic-eksperter til en slags havarikommisjon for å analysere hva som egentlig skjedde med Titanic etter at det sank. 
Dette har kanskje ikke så mye med selve filmen å gjøre, men er like fullt svært interessant for alle med litt over middels interesse for dette historiske forliset. 

Fortellerglede og eventyrlyst 

Foruten dette får du 29 slettede scener, 60 små featurettes, tre kommentarspor til selve filmen (kun 2D-versjonen) og mye, mye mer. 
Gjennom det hele fremstår James Cameron som en ustoppelig kraft, med et enormt engasjement, fortellerglede og eventyrlyst. 

Dette smitter over på meg, og er med på å gjøre Titanic på Blu-ray til et selvsagt kjøpsvalg. 
Denne utgivelsen vil få et langt og godt liv i hylla mi! 

Her er hele lista over ekstrastoffet du får i tillegg til filmen: 

Deleted Scenes with commentary by James Cameron 

Deep Dive Presentation 
- Narrated by James Cameron 

$200,000,001: A Ship’s Odyssey - the Titanic Crew Video 

Music Video - My Heart Will Go 
On by Celine Dion 

Titanic: The Final Word with James Cameron - NEW! 

Titanic Scriptment by James Cameron 

Concept Posters and One Sheets 

MTV’s 1998 Movie Awards skit 
