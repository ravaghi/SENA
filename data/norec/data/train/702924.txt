Dårlig Woody-manus
Dette er på ingen måte blant Woody Allens beste filmer. 
Den aldrende regissørens fantasifulle krimkomedie er verken spennende eller morsom nok. 

Forrige gang Allen benyttet skuespiller Scarlett Johansson («Matchpoint»), klekket han ut en riktig original, noe makaber og svart-humoristisk utgang på en trekanthistorie. 
Filmen kunne iallfall nytes som et utstudert portrett av en kynisk person. 

I «SCOOP» forblir personene merkverdig uinteressante pappfigurer. 
Allen spiller en tilårskommen tryllekunstner som dras inn i en underlig mordgåte. 
I velkjent Woody-stil stresser og skvaldrer og fekter han med armene rundt Johansson. 
Hun figurerer i rollen som en naiv journaliststudent som forfølger et mulig scoop: 
Er en serie kvinner drept av sønnen til en av Londons rike lorder? 

Men verken tryllekunstneren, journalistspiren eller den mistenkte skildres med karaktertrekk som engasjerer eller sier noe. 

Det virker dessuten som filmskaperen vil overgå seg selv i originale påfunn. 
Følgelig iscenesettes en dialog mellom avdøde personer på veien til evigheten i Dødens skip. 
Ganske umotivert dukker en av dem opp i de levendes land og gir tips til etterforskningen. 
Man småhumrer litt, men mest av alt virker påfunnet bisart. 
