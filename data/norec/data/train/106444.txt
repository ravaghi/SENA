Pelsdotter på konsoll
For all del: pelsdotter på konsoll lukter ikke, men virkelige katter og hunder er likevel å foretrekke. 

Takket være «The Sims 2», kan kjæledyr i diverse farger og fasonger denne høsten innta alle spill-plattformer som kan krype og gå. 
På konsollversjonen «The Sims 2: Dyreliv» (som vi har testet på PS2) sørger hunder og katter for å grave hull i plenen og spre tissepytter på gulvteppene i dine forseggjorte simme-hjem. 

Kjæledyrene kan bygges og fikses i detalj fra bunnen av, du kan velge å adoptere en hjemløs firbeint som har forvillet seg til din dør eller rett og slett starte katte- eller hundeoppdrett ved å oppfordre kjeledeggen til å bedrive sosiale aktiviter i dyrehuset med en artsfelle av motsatt kjønn. 

Krabatene må passes godt på, mates, vaskes, dresseres og vies oppmerksomhet for at de skal være lykkelige i livet. 
Vi har med andre ord altså en relativt korrekt gjengivelse av virkelighetens husdyrhold. 

Ettersom dyrene i motsetning til de menneskelige simmene ikke kan styres direkte, betyr dette at simmene - og ikke minst du - får mer å gjøre. 

I tillegg til å passe på bikkja eller katten hjemme kan du dra den med til Bytorget, som på de fleste tider av døgnet er overbefolket av både to- og firebeinte organismer. 
På dette stedet finner du et stort utvalg butikker som leverer både leker, utstyr, klær og godsaker til kjæledyret. 

Utvalget av dyremat og gourmet-snacks er så stort at man kan lure på om spillet er et hemmelig samarbeidsprosjekt mellom kokkenes landsforening og dyrebeskyttelsen, og jeg mener dessverre ikke dette på en positiv måte. 

Det er rett og slett begrenset hvor mye underholdning det er å finne i detaljstyrt handling av dyrefôr og valg av hundegensere. 
