Spillanmeldelse:«The Darkness II» 

(VG Nett) 
To år har gått siden kjæresten Jenny døde, men Jackie Estacado har fortsatt ikke klart å gi slipp på henne. 

Historien om «mann som mister sin kjære, mann som risikerer alt for å møte henne igjen, mann som ikke klarer skille mellom virkelighet og galskap, mens mann forteres av sitt eget indre mørke» har nærmest blitt en egen genre. 

«The Darkness II» er en velkomponert modernisering av Orfeus-myten der vi følger Jackie gjennom hans eget helvete i søken etter sin Jenny. 

Jackie har nå blitt leder for sin mafiafamilie, men det er ikke hjembyen New Yorks gangstermiljø som skal by på de største problemene. 
En okkult og gjennomsadistisk gruppe er nemlig på jakt etter «The Darkness», den demoniske kraften som har tatt bolig i Jackie og gitt ham hans overnaturlige evner. 

Jackie på sin side er nødt til å tvilholde på sin indre demon, da den er den eneste som kan lede han til en gjenforening med Jenny. 

«The Darkness II» har form som et klassisk førstepersons skytespill, men demonbesettelsen gir Jackie et ekstra sett med armer (eller tentakler om du vil) som han kan anvende samtidig med pistolene. 

Dette gjør at man med fin dynamikk kan kvele, knuse og kaste fiendene rundt samtidig som man forer dem med en solid dose ammunisjon. 
De forskjellige angrepene gir poeng som man igjen kan benytte til å ytterligere utbedre Jackies dødelige arsenal. 

Fiendene er dessverre ikke like oppfinnsomme, og man kan ta seg i å savne litt mer variert motstand. 
Ikke er de av den skarpeste sorten heller. 
Ofte er de så lite bevegelige at det blir sørgelig enkelt å forutsi hvor neste skuddsalve vil komme fra. 

«The Darkness II» har ikke bare fått nye utviklere siden forgjengeren, men også et nytt visuelt utrykk. 
Ved bruk av cel-shading har man kommet mye nærmere spillets originale tegneserieopphav, noe som kler «The Darkness II» utrolig godt. 
Spesielt i de mørke kreftenes allergiske møte med lys kommer tegneserieeffekten blendende flott frem. 

Hovedhistorien er over på en lang kveld, noe som virker litt snaut siden handling og dialog tar opp såpass mye av tiden. 
At et spill er kort er ikke nødvendigvis noe negativt, men her sitter man igjen med et ønske om litt mer av både lengde og dybde. 

«The Darkness II» er et kort og godt spill med lunefull ondskap, knallhard action og myk kjærlighet. 
Dette er en appellerende blanding, men ingen av komponentene klarer å slå i fra seg med en virkelig minneverdig tyngde. 

THE DARKNESS II Plattform: 
PS3, 360 og PC Genre: 
Action Alder: 18 Utvikler: 
Digital Extremes Utgiver: 2K Games 
Mer info 
