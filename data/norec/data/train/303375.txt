Småflaut sjangerbytte fra Snoop Dogg
Men reggaeprosjektet er mer fordøyelig en fryktet. 

ALBUM: 
Det er få ting som er flauere enn en falsk patois-uttale (jamaicansk dialekt), og det lå også an til å bli en tvers igjennom flau affære da Snoop Dogg i fjor endret navn til Snoop Lion og annonserte reggaeprosjektet «Reincarnated» etter en «pilegrimsreise» til Jamaica. 

Etter et par mildt sagt pinlige singler og musikkvideoer har forventningene til albumet vært labre. 

Men med drahjelp fra artister som Mavado, Popcaan, Mr. Vegas, Jahdan Blackmoore og Collie Budz har skiva blitt langt mer fordøyelig enn fryktet, ikke minst takket vært produsentbidragene fra Major Lazer (Diplo & co.). 

Snoop beveger seg over et bredt spekter av lystige dancehall/reggae-sounds, med et fokus på positivitet, våpen-nekt, marihuana og ... fruktjuice. 

Det spørs nok likevel om respektive reggaefans og Snoop-fans klarer å ta rapperens reinkarnasjon seriøst. 
