Anmeldelse:«Sangen fra havet» 

Stumme Saoirse dypdykker etter stemmen som kan synge vekk sårene under vannskorpa. 

Film: 
Vannets lydbrytning vrir vibrasjoner og tilgrumser toner. 
Og i denne animerte irske folkefilmen blir vannhinnen både et hindrende og muliggjørende grensesnitt mellom sant og sagn, i savnet etter mors forsvinning fra fyret og ned i dypet ved ei stupbratt øy, formet som en forsteinet bølge. 
Den resignerte enkemannen sliter med farsrollen og sender sinte storebror Ben og stumme lillesøster Saoirse til bestemor i byen. 
Båndene mellom bror og søster nøkker i begge ender, men er ubrytelige. 
Og svevende lys og sangen fra havet trekker. 

Havets klangbunn 
Mor etterlot fortellinger som synes sanne, og Saoirse er en såkalt «selkie», et havets under, en hybridskapning — halvt sel og halvt menneske. 
Filmen er slik om, med og for folk og fe. 
Japanske Studio Ghibli har oppdratt verden med animasjonsmytologi, og når Miyazaki og Takahata blir «anime emeritus» er regissør Tomm Moore, art director Adrien Merigeau og studioet Cartoon Saloon verdige arvtakere. 

Deres bevegelige bildebøker finner nærmest popup-aktig dybden i det todimensjonale, i en stil sammensatt av hånd- og dataanimasjon, med levende vannfarger fløtet av digitale effekter. 
Vakre Oscar-nominerte «The Secret of Kells» (2008) handlet om en ung munk og skrive- og tegnekunstens motstand mot de onde nordmennenes barbari, og nettopp europeisk mytologi og naturmystikk kler animasjonsabstraksjonene godt, i følge med barns fantasi til den mørke underverdenens lys. 

Lengsel Naturens og kulturens vannspeil var de første levende bildene, og hellig «hydromantikk» — det å se i vannspeil etter visjoner — har vært utført over hele kloden, særlig på De britiske øyer og i Irland.Modernitet har erstattet krivelighet med virkelighet, kildemystikk med kildekritikk. 
Men Saoirse fyller det ordløse med mening, og da hennes konkyliespill frigjør forsteinete feer, viser hun at pust alene kan skape musikk — og det salte vannet i oss alle får lov til å trille ut. 
