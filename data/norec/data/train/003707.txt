Legenden om Narnia - Reisen til Det Ytterste Hav
Spektakulære effekter, tynne figurer. 

Legenden om Narnia – Reisen til Det Ytterste 
Hav er den tredje filmen i serien, basert på bøkene av C.S. Lewis. 
Handlingen foregår til sjøs, der våre helter er på jakt etter onde ånder, drager og skumle sjømonstre. 

Greit nok, men handlingen virker å være en serie tilfeldige sammentreff som belelig sys sammen til en sammenhengende historie. 

Kanskje er jeg litt pirkete, for dette er jo eventyr for unger, men hva er egentlig Pevensie-barnas rolle i Narnia? 
I denne filmen er de mest bivånere til det som skjer. 

Mørke krefter truer 

Det er fremdeles andre verdenskrig. 
Lucy (Georgie Henley) og Edmund (Skandar Keynes) bor hos sin tante og onkel og søskenbarnet Eustace (Will Poulter). 

De tre barna blir plutselig transportert til Narnia, der de plukkes opp av skipet til Kong Caspian (Ben Barnes). 

Sammen drar de på leting etter sju forsvunnede magiske sverd, som må ligge sammen på Aslans bord for å ødelegge mørke krefter som truer Narnia. 

Spektakulært i 3D 

Du hørte av handlingsreferatet at dette er et ganske tynt grunnlag for en film, men det går alltids an å fylle et par timer med action likevel. 
Det er mange effektfulle scener i filmen, og det ser ganske spektakulært ut i 3D. 

Spesielt en heftig kamp til sjøs setter kinosalen i bevegelse, og er imponerende utført, både på lyd- og bildesiden. 

Regissør Michael Apted har mange store navn med seg bak kamera, for eksempel mesterfotograf Dante Spinotti, så det er ikke mye å si på kvaliteten når det gjelder filmens utseende. 

Tynne figurer 

Men jeg savner figurer å bry meg om. 
Både Lucy og Edmund Pevensie er for tynne figurer til å kunne hevde seg i den store sammenhengen, selv om Georgie Henley er i ferd med å bli litt av en hjerteknuser. 

Best er faktisk Will Poulter, som du kanskje vil huske som Lee i den fantastiske filmen Son Of Rambow. 
Han spiller Eustace som en ganske slitsom bedreviter, mens andre – og bedre - kvaliteter skinner igjennom etterhvert. 

Kanskje er det her Narnias fremtid ligger? 

Våre øyne og ører 

Både Lucy og Edmund vandrer gjennom historien uten å egentlig være nødt til å gjøre så mye. 
Det er Kong Caspian som bestemmer ombord på skipet, og han har nok menn til rådighet til å kunne utføre oppdraget selv. 

Så hvorfor Pevensie-barna egentlig er med i det hele tatt, er litt uklart. 
Men de er våre øyne og ører i denne eventyrserien, så det får være greit. 

Ved avslutningen skjønner vi at de snart er for store til å kunne entre Narnia-riket igjen, men heldigvis for fansen ser det ut til at andre kan overta. 
