Gotan Project «Lunatico»
(Ya Basta/VME) 

Prosjektoppgave tango nummer to. 

Denne franske trioen scoret stort med debuten «La Revancha del Tango» fra 2001, et typisk eksempel på hvor godt det kan gå når man finner et smart, overraskende og «eksotisk» ekstra-element å tilføre den dempede, kafévennlige delen av klubbmusikken. 
Dette var også en tid da det meste som kunne plasseres i chillout-bagen fant et stort publikum. 

Om det samme publikumet har ventet i spenning på denne oppfølgeren gjenstår å se, det er i hvert fall en fin plate. 
Tango-elementet er hovedsakelig til stede i vokal, melodi og lyd - ikke så mye i rytme. 
Det er mye sofafunk på «Lunatico», men den sørgmodige stemningen og de duvende dub-lydene er intakte, og sørger for en egenart de fleste bakgrunnsmusikk-musikere bør misunne Gotan Project. 

I det lange løp blir konseptet noe temperaturløst; det hadde gjort seg med litt humor oppi alt det sofistikerte. 
Det er sensuelt, men spesielt fyrig blir det aldri, slik man kan forvente når det er tango involvert. 
