Steve Harley & Cockney Rebel:«The Quality Of Mercy» 

(Universal) 

Nok en legendarisk pop-brite som eldes med verdighet. 

For et par uker siden kom Ray Davies med sin første soloplate, og blodet bruser også alltid litt ekstra hos alle med forkjærlighet for klassisk, britisk popmusikk når Steve Harley nevnes. 

Det har gått ti år siden forrige plate, og nå er han tilbake på norsk plateselskap. 
Harley låter mye mer tradisjonell i 2006 enn for tretti år siden - at mye av det klassiske Harley-særpreget er slipt vekk, er kanskje platens svake punkt - men han skriver fremdeles flotte, melodiøse låter i et trygt poprock-landskap, blant annet innledende «The Last Goodbye» og «No Rain On This Parade», samt den tunge og sinte «The Last Feast». 

Et hyggelig gjenhør med en mann som kommer til Oslo og Bergen for konserter i slutten av april. 
