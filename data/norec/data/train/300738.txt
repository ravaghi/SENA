Glede for en billig penge
Sjenerøs EP fra omsvermede Blitzen Trapper. 

EP: 
«Black River Killer» er en av de bedre låtene fra «Furr», amerikanske Blitzen Trappers gjennombruddsalbum fra i fjor. 

Når denne både åpner og navngir en utgivelse som ellers inneholder seks korte sanger som tidligere har vært å få kjøpt av bandet på brent CD etter konserter, er det ikke greit å si hva man skal kalle utgivelsen formatmessig. 

En sjenerøs singel? 
En slurvete EP? 

Hva enn det er, selges det for omtrent halvparten av vanlig CD-pris, og det er det verdt. 

I likhet med tittelsporet er de nye låtene her av Blitzen Trappers minst krakilske, men mest amerikanske, om det måtte bety folksy munnspillviser eller Skynyrdsk sørstatsrock, alt i små porsjoner — hvilket kanskje skyldes at låtene er litt halvferdige, men som uansett bare bidrar til det allerede sterke inntrykket av at Eric Earley er en låtskriver med selvsikkerhet og finesse. 
