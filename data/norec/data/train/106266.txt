Mikroskopisk magi
Neste fredag har Luc Bessons eventyrfilm «Arthur og Minimoyene» premiere i Norge. 
Spillet er her allerede nå. 

I «Arthur & the Minimoys» styrer du Arthur, Selenia og Betameche i deres kamp mot den onde M. 
Minimoyenes bittelille verden ligger i hagen til Arthurs bestefar - et eventyr på mikronivå, altså. 

Filmen er utvidet med massevis av action og oppgaveløsing, og muligheten til å utforske minimoyenes magiske verden på egen hånd er spillets aller største styrke. 

For utviklerne har helt opplagt lagt mer sjel i dette enn det som er vanlig i denne typen spill. 
Alt det nye du møter i forhold til filmen, er en naturlig og velfungerende utvidelse av minimoyenes univers. 

Spillet er dessuten både spennende, sjarmerende og underholdende, noe som stort sett veier opp for endel røffe kanter. 

Det er nemlig ikke alltid opplagt hva du skal gjøre for å komme videre. 
Spillet er i tillegg på engelsk (du kan velge svensk tekst), og kombinasjonen av disse to tingene gjør «Arthur & the Minimoys» til et spill som nok vil være for vanskelig for de yngste. 

Jeg vil uansett på det sterkeste anbefale å vente med spillet til du har sett filmen. 
Spillet fungerer, som så mange andre spill basert på filmer, som et supplement - ikke som en selvstendig opplevelse. 

Den (i mine øyne) veldig underholdende filmen er best dersom du ikke har sett masse klipp fra den på forhånd, og uten å ha sett filmen kan innholdet i spillet til tider bli ganske forvirrende. 

PS: 
Spillet er ute på PC, PS2, PSP og DS. 
Det er kun PS2-versjonen som er testet. 
