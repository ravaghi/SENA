Sony Vegas Movie Studio Platinum
Videoredigering er som regel en blandet opplevelse. 
De billige programmene er vanligvis for enkle, men Sony har noe mer å by på. 

Sony er kjent for mye, men PC-programvare er ikke det første som slår en. 
I andre land har jo Sony i tillegg solgt et bredt utvalg av stilige bærbare PCer i mange år, men her på berget er det bare apparatene for underholdning det satses på. 
Likevel, Sony har utmerket programvare for redigering av lyd og bilde, også i den rimelige prisklassen. 
Tidligere har vi skrevet om lydredigeringsprogrammet Sound Forge og Acid, her er det en rimelig versjon av Vegas vi tar for oss. 

LES OGSÅ: 

Alle disse programmene kommer opprinnelig fra det amerikanske firmaet Sonic Foundry, som ble startet tidlig på 90-tallet. 
Dette ble kjøpt opp av Sony i 2003 og utviklingen fortsetter i samme takt som før, med lansering av solide oppgraderinger med jevne mellomrom. 

Vegas 8 er den nyeste versjonen, og finnes i en proff utgave som kan "alt". 
For de fleste av oss er dette å tøye strikken langt utover livvidden, og det finnes slankere versjoner. 
Vegas Movie Studio og Vegas Movie Studio Platinum er beregnet på magre budsjetter, men byr på muligheter vi ikke ser hos konkurrentene i samme prisklasse. 

Ikke barnehage 

Alle programmene fra Sony har mye til felles i designet. 
De har alltid vært tro mot standarder i Windows-grensesnttet, slik at det du leter etter som regel finnes der du ser etter først. 

Mange rimelige programmer for videoredigering er så "brukervennlig" lagt opp at det gir assosiasjoner til pekbok med "gakk-gakk" og "vov-vov". 
Ofte blir dette en blindgate så snart man har gjort de enkle tingene og leter etter flere muligheter. 

I Vegas åpner det seg alltid muligheter når du høyreklikker eller sjekker langs vinduene. 
Der finner du som regel det du leter etter, uansett hva du holder på med, i form av symboler eller knapper/faner. 

Av seg selv 

Arbeidsflyten i Vegas er ellers slik du forventer. 
Man henter inn video fra kamera eller harddisk/DVD - i kamera eller på PCen. 
Råmaterialet legges i feltet Project Media, derfra er det bare å dra det inn på egnet spor. 

Du kan jobbe med flere spor eller legge alt på ett spor, maks antall videospor på denne rimelige versjonen er 4 (Selve Vegas har ubegrenset). 

En snedig finesser er at du får automatisk kryssfading av alle sporene - video og lyd - når du skyver dem oppå hverandre. 
Høyreklikker du på fade-kurvene får du opp en meny som gir deg mange varianter og alternativer, som her: 

Vegas støtter mange forskjellige formater i samme prosjekt, slik at du kan kombinere video fra mange forskjellige kilder uten videre. 
Det er ekstremt praktisk hvis du skal sette sammen video fra mange forskjellige perioder over et lengre tidsrom. 

Det er ikke bare gamle formater som støttes, siden Vegas kommer fra Sony er det naturlig å forvente at det støtter AVCHD som brukes i de nyeste videokameraene fra Sony. 
Det gjøres på den måten vi forventet, video leses rett fra hardisken og legges inn i Project Media. 
Derfra er det bare å dra det inn i på et videospor. 
Det er altså ingen konvertering eller overføring, det er snakk om ren filoverføring og umiddelbar avspilling. 
Lynraskt, akkurat som alle andre formater. 

AVCHD på SD-kort fra et Panasonic-kamera ville Vegas derimot ikke ha noe av, selv om de fungerte utmerket side ved side med filer fra Sony-kamera i andre programmer som håndterer AVCHD. 
OPPDATERT: 
Versjon 8.0c av Vegas Movie Studio Platinum støtter Panasonic AVCHD-filer. 

Kraftige verktøy 

Som regel er det enkleste det beste, men hvis du føler trang til å uttrykke deg visuelt finner du kraftige verktøy til det meste. 
Alt av overganger er på plass, de fleste tenkelige effekter, justering av farger, kontrast og lys, forvrengning av bildet, bilde-i-bilde, opp ned og sidelengs, teksting - det er fritt fram. 
Alt skjer selvsagt med det samme i preview-vinduet, det er ikke nødvendig å vente på at noe skal rendres. 

Har du to skjermer på PCen kan du bruke skjerm #2 til forhåndsvisning i fullskjermsmodus. 
Du får ikke et bilde i full skjermoppløsning (vår skjerm #2 er en 20" på 1680x1050), men det fungerer likevel svært bra. 
Du kan også slå dette av og på med en knapp ved det lille preview-vinduet. 

Pussig nok fungerte ikke forhåndsvisning med absolutt aller formater når vi testet med forskjellig materiale i samme prosjekt. 

Utformater 

Her er det mage muligheter i den nedre enden av format-hierarkiet. 
Du kan lagre video til fil for mail-vedlegg, iPod eller PSP helt opp til Windows Media i full HD med surround. 

Du kan også brenne til CD eller DVD via DVD Arhitect Studio 4.5, som er et tilsvarende kraftig brenneprogram med et vell av finesser. 

Men du kan ikke lagre i AVCHD eller brenne Blu-ray, da må du over på den store Vegas Pro versjonen. 
HD DVD er selvsagt ikke aktuelt fra Sony. 

Konklusjon 

Vegas har mer til felles med de dyrere programmene når det gjelder muligheter, men prisen konkurrerer med standardnivået i klassen for enkle programmer. 

For nybegynneren virker det kanskje noe teknisk ved første øyekast, men med en gang man prøver å gjøre ting, så glir det langt lettere enn man fryktet. 

Du kan laste ned gratis prøveversjoner både av Vegas og DVD Architect, eller andre Sony-programmer, fra Sonys nettsted. 
De fungerer som fullversjonen i 30 dager, og du kan lagre og lese inn igjen alt du gjør, ingen avkortninger her. 
Liker du det kan du handle nedlastbar versjon på nett til 119.95 USD hos Sony eller i eske med plate hos utvalgte forhandlere (kontakt Sony Norge) til ca 875 kroner. 
