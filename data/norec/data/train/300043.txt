Den perfekte lyden av mann og kone
Over The Rhine er tilbake fire år etter bestenoteringen. 
Og setter en standard igjen. 

ALBUM: 
Over The Rhine slapp to meget solide album samme år, i 2007, og siden har det vært stille. 
Med «The Long Surrender» er Ohio-duoen Linford Detweiler og svenskættede Karin Bergquist tilbake i fin stil, mer i det samme nedtonede og tilbakelente landskapet fra juleplata «Snow Angels» enn den forrige «ordinære» plata, «The Trumpet Child». 

Duoen har et dusin album bak seg siden debuten i 1991. 

Joe Henry-produksjon Med Grammy-belønte Joe Henry som produsent, mannen bak produksjoner for folk som Solomon Burke, Loudon Wainwright III, Ramblin' Jack Elliott og ikke minst seg sjøl, burde alt ligge til rette for vellyd. 
Og «The Long Surrender» har nok kvaliteter til at du vil gi deg hen, for å sitere tittelen. 

Henry gjør små grep underveis som fanger lytterens oppmerksomhet, slik at sjøl de mer minimalistiske låtene får et spennende liv. 

Lucinda Williams Musikerne er stort sett de samme som har fulgt Henry på de siste platene, glimrende håndverkere som Greg Leisz (alle mulige strenger), Jay Bellerose (trommer), David Piltch (bass) og dessuten sønnen Levon Henry på saksofon. 

Det vil nok også glede noen at Lucinda Williams' særegne stemme er å høre på «Undamned», i duett med Bergquist. 

Duo-kvaliteter Linford Detweiler har på mange måter samme rolle som gitarist Dave Rawlings har for Gillian Welch i en tilsvarende sterk duo som vil bli husket fra musikkåret 2011. 
Eller Mark Lanegan for Isobel Campbell, for å nevne en annen særs vellykket konstellasjon. 

Som Welch og Campbell på sine utgivelser, definerer Bergquist lydbildet i Over The Rhine. 

Albumets sterkeste «Rawlings/Welch-øyeblikk» er duetten «Oh Yeah By The Way». 
I likhet med sistnevnte gir de ikke ut noe før de er klare for det. 
Ingen grunn til hastverk, altså. 

Kabaret-stil 
Mer enn før kan formen minne om kabareten, en fortellende stil med et enkelt, men særdeles effektivt bakteppe av ganske få instrumenter - der pianoet og gitarene til Detweiler og Bergquist er mest framtredende og stemningsskapende. 
De kan også minne om en annen duo, Chris & Carla - også kjent som The Walkabouts. 

«The Long Surrender» er spilt inn på ei uke i mai, og paret gikk fra innspillingen med en følelse av å ha opplevd «tidenes uke», som Detweiler har sagt. 

Det er forståelig når du hører styrken på dette albumet. 
