Megalodon (The Meg):Kjempestor kinesisk-amerikansk vennskapshai 

Hollywood og kinesiske filmfolk samarbeider vesentlig bedre enn politikere fra de to landene. 

The Meg, som filmen egentlig heter, er først og fremst en mindre original variant av Haisommer med en hai som er tyve ganger større. 

Men den er også et godt eksempel på hvordan Hollywood tilpasser seg nye samarbeidspartnere og som vanlig ligger et hode foran politikerne når det gjelder å skjønne hvordan man erobrer verden på en smart måte. 

Inntil ganske nylig var kinesere fritt vilt i amerikansk b-film. 
Litt som mexicanere har vært det i flere mannsaldere, altså feige og dumme og noen man kunne ofre uten å være redd for konsekvensene. 

Dette har endret seg i takt med at Kina har åpnet seg og blitt et kjempemarked for kulturkonsumpsjon. 
Ut med de stereotype kineserne, inn med kinesiske penger, co-produsenter og skuespillere. 

Så mens Trump-administrasjonen nå om en uke starter handelskrig med Kina, går filmselskapene smart nok motsatt vei og åpner for samarbeid. 

Anstendig B-film 

Resultatet er blitt en anstendig og til tider sjarmerende, om enn ganske kjønnsløs, B-film av tvilsom kunstnerisk kvalitet, det ligger i kortene, men med åpenbar underholdningsverdi. 

Jeg vokste opp med foreldre som var skeptiske til å bade i fjorden etter å ha sett haisommer. 
Og siden har haiprogram-frekvensen på TV økt med vanvittig mange hundre prosent. 

I dag er det ikke mulig å svitsje mellom TV-kanaler uten å støte på en Shark Special eller en Shark Super Weekend eller noe i den stilen. 
Vi elsker å frykte hai og er nærmest programmert til å bli mer fascinert jo større de er. 

Jeg lo da jeg så denne filmplakaten: 
En mann i våtdrakt med en hai så stor som Nesoddenbåten, som skyter opp av vannet. 

Elskelige kinesere 

Filmen følger monster-formelen til punkt og prikke, men tilfører ingenting nytt. 
Noen mener at en ubåt-ulykke for noen år siden skyldtes menneskelig svikt, mens andre mener det var en stor skapning som sto bak. 

Deretter oppdages at det man har trodd var bunnen i Marianergropen, ikke er det likevel, og at det finnes en ukjent verden der nede. 

Så kan man tenke seg resten selv. 

Det interessante er at det finnes en håndfull kinesiske karakterer her, som får lov til å snakke kinesisk seg imellom. 
Bare det er uvanlig og ganske fint. 
Dessuten er kineserne elskelige, smarte, lojale, glade i barn og heroiske, og altså helt klart designet for et kjempestort kinesisk publikum. 

Hovedrollen som Jonas (navn fra han i hvalen i Bibelen) spilles av Jason Statham, som både egner seg og ikke egner seg til dette. 
Han har store mangler som skuespiller, men tar seg godt ut i bar overkropp, klarer å levere lakoniske replikker og makter også å forelske seg i den pene kinesiske forskeren. 

Så her møtes øst og vest på flere nivåer. 

Ingen trash-fest 

Filmen leverer lekker action og mye fin iscenesettelse. 
Det er brukt mange penger, og det vises, så den Sharknado-trash-festen som jeg ventet, ble helt avlyst. 

Problemet er at i forsøket på å forene to ulike publikumsgrupper har filmskaperne filt ned alle skarpe kanter. 
Her er ingen råhet, ingen ville karakterer, ingenting sprøtt eller grenseløst eller på kanten. 
Alt er propert og pent og dermed altfor kjedelig. 

Bortsett fra haien. 

Den er kjempestor og leverer på alle punkter og gjør filmen tiltrekkende for alle som vil at to timer skal gå uten at konvensjoner eller verdensbilder utfordres. 

Og det må jo også være greit en gang iblant. 
