Diabolsk digg
Vaular senker skuldrene og leverer en deilig ukomplisert start på årets albumserie. 

Du kommer til å finne låtene fra 666 ALT oppe i klubben. 
Etter å ha variert og lekt med uttrykket - med stort hell - på de to forrige fullengderne, 1001 Hjem og Du betyr meg, er rapautoriteten tilbake på sin rap- og bullshit-ting. 
Det er en stund siden vi har hørt den prisbelønte artisten i denne formen. 

Bergenseren erklærer seg selv som en “Ung, heit, gateflamme” på introsporet. 
Så veldig ung er han ikke, men at landets mest interessante rapper blusser opp gateflammen i seg selv på hans første fullengder for året er ganske sikkert. 

På EPen, som teller seks spor, puffer Lars “Hvit mocca” Vaular - han forklarer i "Reiving" at kompis fra Ammerud kaller ham det - ut brøstet og slenger ballene på bordet. 
Eller noe i den duren. 
Selvbetegnelsene - og vittige linjer - regner på EPen. 

Han går aggressivt til verks, og tekstene handler mye om hvor fet han er. 
Enkelt og greit. 

Singelen “D D eg gjør” ble nylig lansert: en brutalt svaiende, smart sak med en minst like fet tilhørende video. 
Kuttet er for øvrig 666 ALTs mest bunnsolide og slitesterke, mye takket være en latterlig fet produksjon og en rapper som utkrystalliserer kjernen i prosjektet. 

– “DD EG gjør” er svaret du gir til hvem som helst som er kritisk til oppførselen din, som for eksempel “hvorfor svarer du så frekt når jeg spør om jeg kan ta en kjendis-selfie med deg? 
“Ehhhh, DD EG GJØØØØØØR”, forklarer Lars Vaular til P3. 

Breialt, bryskt og, øh, høylytt. 

Fra en hissig introlåt, til harpedrømmende, wavy, digg greie på “Nordisk design”, til EP-aktuelle Arshad Maimouni som gjester “Renter” - en slags naturlig, klubbete forlengelse av det foregående kuttet. 

“D 
D eg gjør” er uten tvil den mest vibbete, strammeste saken. 
“Bodyslammin”, med flotte pianoakkorder, høres ut som en bloddopet outtake fra en Jay Z-plate fra 2002 mens den har øynene rettet mot 2020. 
Og Zaytoven-inspirerte “Reiving” er EPens sentrale og utpregede klubblåt. 

Vi vet jo at Vaular skriver godt med masse dybde. 
Derfor er det er kult at han senker skuldrene og går hardt inn og rendyrker stilen han har forespeilet på 666 ALT - ukomplisert og deilig. 

Forretten 666 ALT smaker godt - vi gleder oss middagen. 
