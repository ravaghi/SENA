Spillanmeldelse:«Scott Pilgrim vs. The World» 

«Scott Pilgrim vs. The World: 
The Game» appellerer til de innvidde, og leverer en glimrende spillopplevelse av den gamle skolen. 

Scott Pilgrim er en 23 år gammel fyr fra Toronto som spiller bass i «Sex Bob-omb». 
Han er usikker, klønete og til og med litt feig - og han er byens råeste slåsskjempe. 

Etter å ha vekslet blikk med rockejenta Ramona Flowers på biblioteket blir han håpløst forelsket, men for å date henne må han bekjempe hennes syv onde ekskjærester. 

Vi ble først introdusert for Scott Pilgrim i tegneserien som begynte i 2004, i en kulturkollisjon hvor japansk manga møter amerikansk (vel, teknisk sett kanadisk) ungdomskultur. 
I disse dager har filmversjonen premiere på kinoer verden over, og spillet har nådd Xbox 360 og Playstation 3. 
Men det føles overhode ikke utvannet av den grunn. 

«Scott Pilgrim vs. The World: 
The Game» har blåst i alle som ikke har lest tegneserien. 
Her er det tatt hensyn til fansen og interne referanser, i stedet for å tiltrekke seg massene. 
Historien har mer eller mindre ingen plass i spillet, og uten å ha lest originalmaterialet, vil det meste virke helt fjernt og usammenhengende. 

Men ikke desto mindre er dette knallgod retrounderholdning, selv om du aldri har hørt om denne rockeren før. 
Det dreier seg om siderullende denging som vi kjenner fra «Double Dragon» og «Final Fight». 
Mos på knapper, plukk opp et balltre, og mos videre. 

Har du plass til tre kompiser foran TVen, kan dere spille opptil fire stykker lokalt, akkurat som i den nedlastbare hitten «Castle Crashers». 
Det er selvsagt et skår i gleden at man ikke kan spille over nettet, men i ekte retroånd krever dette ekte kameraderi. 
Uten headset. 

Men hele pakka er overbevisende bra. 
Det er en av de beste spillmatiseringene jeg har vært borti, noensinne. 
Det er i og for seg ikke noe kvalitetsstempel i seg selv, men grafikken, musikken og den generelle atmosfæren er svært tro mot opphavet, og imponerende oversatt til spillmediet. 

«Scott Pilgrim vs. The World: 
The Game» er definitivt et spill det er verdt å få med seg, men jeg vil anbefale deg at du leser tegneserien først. 

PS: 
Spillet er testet til Xbox 360 og Playstation 3, og koster henholdsvis 800 Microsoft-poeng eller 75 kroner. 
