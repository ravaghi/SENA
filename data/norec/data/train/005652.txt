St.Nicolas 

Emilie Nicolas gir deg en innmari god grunn til å glede deg til albumslipp. 

Tidligere denne måneden ble det kjent at Emilie Nicolas’ andreplate er rett rundt hjørnet. 
Tranquille Emile er offisielt med i klubben av etterlengtede plater, for det føles som en evighet siden sist Emilie ga ut noe eget uten å være feature-artist. 
Vel, snart er ventetiden endelig over, og i mellomtiden nøyer vi oss mer enn nok med første singel, «Higher Love». 

Jeg tror - sånn rent auditivt - at Emilie kunne laget en låt om absolutt hva som helst, og det hadde fortsatt hørtes digg ut. 
Det er lite som skjærer i vokalen og selv om «Higher Love» periodevis består av få komponenter, er lyden fortsatt fyldig. 

Oppbygningen, beaten, melodien og Emilies tekstlige univers gir en kjærlig Frank Ocean-assosiasjon det er vanskelig å komme bort ifra, bare med mindre smerte. 
Det er tydelig at Emilie har en forkjærlighet for seig R&B, hvor det raffinerte i vokalen kjærtegner ørene dine nok til å få lyst på mer. 

«Higher Love» er ingen radiobanger, som en kanskje skulle forvente av første smak fra et nytt album. 
Likevel lever låta fint på finessen og det delikate som noe veldig forfriskende, til tross for en mer nedstrippa og mindre elektronisk Emilie enn det vi kjenner fra tidligere. 
