Låtanmeldelse:Nico & Vinz - «When The Day Comes» 

Søtt og smittende. 
Det lukter enda en hit. 

LÅT: POP Nico & Vinz «When The Day Comes» (Warner) 

Til nå har monsterhiten «Am I Wrong» bydd opp til global seiersdans, og oppfølgeren «In Your Arms» har fått et startskudd over dammen som nesten garanterer at osloguttene Nico & Vinz ikke støver ned i «one-hit wonder»-kroken. 

Reisen deres er langt fra over. 

SE VIDEOEN TIL «WHEN THE DAY COMES» 
HER! 

Mens amerikanerne tygger på våre ett år gamle rester, har Nico & Vinz tatt seg en hjemtur for å lansere sin nye nordiske singel. 
«When The Day Comes» er allerede blitt en del av soundtracket til det neste spillet i FIFA-serien - og låten er en fengende gledesspreder. 

Et naivt og smittende pianoriff styrer låten, og gir ikke slipp før den tvinger deg til å smile. 
«I’m ready for war» innleder Vinz med, og ruster opp til en kamp mot sine daglige utfordringer. 

Det er ingen mørke hemmeligheter som kommer ut her, annet enn at Nico & Vinz’ favorittbok fortsatt er «The Secret». 
Sammen med «Løvenes Konge»-rytmene deres har «alt ordner seg»-mentaliteten nærmest blitt deres soniske tatovering. 
Og «When The Day Comes» låter som den festlige nasjonallåten til den afrikanske fantasistaten Zamunda. 

Det er trygt, det er generisk og det er egentlig akkurat det de må gjøre for å følge opp den grensesprengende nedslagskraften utenfor Ring 3. 

Om den kommer til å sette dype spor her hjemme er jeg usikker på, men selv kunne jeg låten utenat etter to lyttinger. 
