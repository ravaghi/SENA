TEST:Panasonic TX-47AS650E 

Et trygt valg, spesielt for deg som ikke liker å rote i bildemenyen. 
Men konkurransen er hard. 

Den gamle plasmakongen lager i dag kun LED-TVer, men Panasonic lovet på tro og ære at de skulle videreføre all kunnskapen plasmadivisjonen hadde ekspertise på. 
Spørsmålet er selvsagt om de holder ord. 

Panasonic AS650E er en mellomklassemodell som kommer i mange størrelser. 
Som du ser av modellnavnet, er vårt testeksemplar på 47-tommer. 
Den har en pris på rundt 8.000 kroner, noe som gjør den til en direkte konkurrent til 50-tommeren av Sony W805B som vi testet tidligere i år. 

De øvrige størrelsene er 39-, 42-, 50-, 55- og 60-tommer; også de ganske aggressivt priset. 
Spesielt er det verdt å merke seg 55-tommeren til 12.995, som dermed konkurerer med Philips PFS6609 og PFS7509 som vi nylig har testet. 

Førsteinntrykk 

Designet er det heldigvis lite å klage på. 
Denne Panasonicen ser ganske enkelt ut som nesten alle konkurrentene, noe som betyr et slankt kabinett og en relativt smal ramme rundt panelet. 
TV-en har blant annet pyntelister i metall på framsiden, men ellers er det her litt mer hardplast enn hos noen av konkurrentene. 
Dette er likevel som forventet for prisklassen, og når du sitter i sofaen synes i hvert fall vi at den gjør seg bra. 

Fjernkontrollen er dog en gammel kjenning, det er ganske enkelt den samme kontrollen som har fulgt Panasonic siden tidenes morgen. 
Ikke noe galt i det, den fungerer helt greit, selv om den lider litt av å ha litt for mange knapper. 

Oppdatert 9:55, 23/6: 
AS650 skal også leveres med en touchkontroll, men den fulgte ikke med på vårt testeksemplar. 
Den skal typisk gjøre det lettere å bruke smartTV-funksjonene, men den fikk vi altså ikke sett på i denne runden. 

TV-en i bruk 

Panasonic har utallige modeller på markedet i dag, og for å holde prisen nede leveres derfor AS650-serien uten en del finesser og funksjoner de dyrere modellene har. 
Viktigst er at den mangler dobbel TV-tuner og innebygget webkamera. 

Spør du oss er det til å leve med, spesielt om du allerede bruker en digitalTV-boks fra din innholdsleverandør. 
TV-en har forøvrig innebygget dekoder for bakkenett (RiksTV) og kabel-TV, men ikke for satelitt. 

Vi liker likevel ikke at Panasonic bare har tre HDMI-innganger. 
Det vil i praksis si at du får koblet til Blu-ray-spiller, spillkonsoll og digital-dekoder, men det kan fort bli knapt for de største nerdene blant oss. 
Vi skulle derfor gjerne hatt en til. 

Har du TV-en koblet til en moderne receiver er riktignok ikke dette noe problem, men dette bør du altså tenke igjennom før du bestemmer deg. 
Forøvrig er to USB-innganger, trådløst nett, 3D-funksjon med passive 3D-briller, og SmartTV på plass. 

Som vanlig på Panasonic lar de deg velge en oppstartskjerm med det innholdet du liker eller bruker mest. 
Det kan for eksempel være nettsider, værmelding eller andre TV-apper du bruker ofte. 
I vårt tilfelle ville det for eksempel vært Netflix og Viaplay. 

Vi ble imidlertid litt oppgitt da vi ikke fikk installert TV-appene uten å registrere oss hos Panasonic først. 

Det var nemlig en tungvint prosess å gjennomføre via TV-ens fjernkontroll. 
Du selvsagt gjøre det på nettet i stedet, men da skulle vi ønske Panasonic hadde klart å hoste opp en enklere nettadresse enn denne: https://csapl.pcpf.panasonic.com/account/top… 
Vi irriterte oss også over at det tok 15 minutter før vi fikk bekreftelsen tilsendt på epost. 

Ok, det er ingen krise å vente litt, men når du sitter med en ny TV i stua har du bare lyst til å komme igang; ikke å sitte og oppdatere innboksen utallige ganger mens du venter. 

Vel-vel. 
Etter at registreringen var på plass sluttet vi å sutre: 
Appene vi ville ha kunne enkelt lastes ned, og vi fikk også satt opp vår startmeny slik vi ville. 

Panasonic har forøvrig tatt syvmilssteg de siste årene når det gjelder SmartTV-innhold, det meste vi trenger er altså på plass. 

Vi liker også at du også får full tilgang til videoarkivet på NRK.no via TV-ens innebygde nettleser. 

Har du en Android eller iOS-enhet, kan du som vanlig speile innholdet på TV-en. 
Nytt av året er også Panasonic «TV Anywhere» finesse, som lar deg streame TV-sendingene og TV-opptak direkte til mobilen eller nettbrettet. 
Betingelsen er at du tar imot TV-signalene via via TVens innebygde TV-tunere, og at TV-en er koblet til nettet. 

Dette er en funksjon vi har stor sans for - spesielt nå i disse VM-tider, men dessverre gjør jobbens strenge nettpolicy (ikke spør...) at vi ikke fikk testet funksjonen i praksis. 
Har du erfaring på dette punktet, håper vi dermed at du deler det med oss i debatten under. 

Bildekvalitet 

Panasonic er kjent for å levere TV-er med edruelige standardinnstillinger, og det er godt å se at det fortsatt gjelder. 
Dette er altså en TV du fint kan bruke rett ut av esken, mens spesielt Samsung og LG ofte krever et litt større dypdykk i bildemenyen. 

Til TV-sendinger er mye gjort ved å velge bildemodus naturlig, mens film er et godt valg til inngangen der du har Blu-ray-spilleren din. 
Som vanlig kan du selvsagt overstyre innstillingene i det vide og brede om du ønsker det, men vi tipper de fleste vil føle seg hjemme uten å gå bananas her. 
Det gir altså plusspoeng hos oss. 

Fargene framstår som flotte, uten å bli for prangende, og gir derfor et naturlig inntrykk. 
Vi liker også at Panasonics bildebehandling «intelligent frame creation» gir jevne bevegelser i raske scener uten å tilføre unødig grums i bildet. 
Det er noe i hvert fall undertegnede setter pris på når jeg ser actionfilmer og fotballsendinger. 

Vi hadde TV-en ved siden av Philips PFS7509, en TV vi likte godt da vi testet den, og sortnivået på de to oppleves som noenlunde likt. 
Akkurat det er ingen overraskelse, for det er her brukt et IPS-panel som har sin styrke når det gjelder innsynsvinkel. 
De tradisjonelle VA-panelene er altså jevnt over hakket bedre på sortnivået, forutsatt at du sitter rett foran TV-en. 

Panasonicen er imidlertid ikke like god på å gjengi lyse detaljer i sorte scener. 
På dette punktet ser vi altså at mikrodimmingen gir Philips gir et lite overtak. 

Når vi ser nøye på våre testplater kan vi også se at Panasonicens panel ikke er like unifomt som hos Philips: 
Lysdiodene skinner altså litt igjennom i hjørnene. 
Til vanlig bruk synes vi ikke det er noe stort problem, men er du var for slikt er du altså advart. 

Heller ikke når det gjelder skarphet i bildet når den helt opp til Philips, men det er ingen overraskelse da dette er noe Philips prioriterer svært høyt. 
Som du kanskje husker anbefaler vi der å senke skarpheten et knepp eller to, men selv da klarer den å vise flere detaljer i bidlet enn vi ser på Panasonicen. 

Her kan det altså være på plass å øke skarpheten i stedet, bare ikke fall for fristelsen til å øke for mye: 
Det ser kanskje skarpere ut, men du tilfører fort kunstige linjer. 

Merk deg at dette er et bevisst bildevalg fra Panasonic, basert på erfaringene fra deres gamle plasmadivisjon. 
De har ganske enkelt en litt annen filosofi enn Philips på dette punktet, og satser dermed på å blidgjøre sine gamle fans. 
Er du en av dem, ser det altså til at Panasonic holder det de lover. 

Konklusjon 

Det beste med Panasonicen er at du slipper å ta et dypdykk i bildemenyene før du bruker TV-en. 
Så fort du får koblet den til nettet, oppleves den altså som enkel i bruk. 

Har du sans for Panasonic fra før, opplever vi den ganske enkelt som et trygt og godt valg. 

Hvorvidt den er egnet til å gi Panasonic så mange nye kunder er vi likevel litt usikre på. 
Den er nemlig ikke spesielt bedre enn konkurrentene på bildekvalitet, og skiller seg heller ikke så mye ut når det gjelder funksjoner og finesser. 

Har du 8.000 kroner å bruke på TV vil spesielt 50-tommeren av Sony W805B være et høyaktuelt alternativ: 
En ting er at den gir deg 3-tommer ekstra til samme pris, men den har også et bedre sortnivå om du sitter rett foran TV-en. 
Går du opp til 55-tommer konkurrerer den i tillegg direkte med Philips PFS7109, som med få unntak er omtrent samme modell som vi testet, også det en svært spennende modell. 

Panasonic Viera TX-47AS650E 
