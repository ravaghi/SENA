Sparkar hardt
Therese Tungen debuterer med superaktuelle og skakande noveller. 

Forrige helg var høggravide Sylvi Listhaug gjest hos Anne Lindmo på NRK. 
Ein skulle tru at forfattardebutant Therese Tungen hadde skrive novella «Slutten på ein karriere» rett etterpå. 

Men det har ho sjølvsagt ikkje. 

Derimot er det nesten skummelt kor aktuell Tungen er. 
Ho skriv nemleg om ein høggravid statsråd som gjestar eit populært talkshow og forsvarer at ho hadde med seg eit TV-team på jakt etter innvandrarar som oppheld seg ulovleg i Norge. 

Novella kan heilt klart tolkast som eit spark til Listhaug. 
Men det er ikkje det som er hovudpoenget i historia. 
Programleiaren er uroa over alle nettrolla som vil kravle fram, når ho stiller statsråden til veggs på direktesendt TV. 

Aktuell er Tungen også med novella «Dyr som pustar»: 
Ein kommunikasjonsrådgjevar får sparken og ser for seg ei dyster framtid, der ho må jakte på nye jobbar i ein vanskeleg mediabransje. 
Her låner Tungen overraskande nok element frå horrorsjangeren. 

Det er likevel andre tekstar i «Ein gong var dei ulvar» som skakar meg meir. 
Til dømes «Ungane»: 
Ei mor har reist frå tre små barn i jula. 
Straumen går. 
Butikkane er stengde. 
Og barna har nesten ikkje mat. 
Og i nattbordsskuffen finn dei ein ladd pistol. 

Tungen skriv lange, men likevel konsentrerte noveller. 
Dei stansar akkurat når dei skal. 
Som om forfatteren lokkar lesaren med seg fram til eit stup, og der, rett før stupet, forsvinn og overlét lesaren til seg sjølv. 

Det er mykje døde dyr og gørr. 
Forfattaren sparkar hardt, på fleire måtar. 
Komikken ligg rett under overflata i nokre av historiane, men bikkar ikkje over i harselas. 

Tungen er aller best når ho lét tempoet falle. 
Når språket styrer handlinga og ikkje omvendt. 
Språket er nydeleg og dempa. 
Boka er skrive på eit nynorsk som nyttar mange dialektord og lokale uttrykk. 
Men litt mindre gode blir novellene der spenninga er for påfallande, som i nemnde «Slutten på ein karriere». 

Therese Tungen er debutant, men inga novise i bokverda. 
Ho har brei redaktørbakgrunn frå fleire forlag. 
Dei siste åra har det kome ei rekke sterke, unge kvinnelege forfattarar med forlagsbakgrunn. 
Ruth Lillegraven, Monica Isakstuen, Tiril Broch Aakre og Marie Aubert har alle noko å fare med. 
Det same har Therese Tungen. 
