Slapp flodbølge
Regi: 
Tom Shadyac. 
Genre: 
Komedie. 
Nasjonalitet: 
Amerikansk. 
7 års aldersgrense 

MED: Morgan Freeman, John Goodman, Steve Carell, Lauren Graham, John Michael Higgins. 

Gud er med hele veien, men det skal mer til for å redde denne. 

HANDLER OM: 
Familiefaren Evan har nettopp blitt valgt senator for New York da Gud i Morgan Freemans skikkelse bestemmer seg for at han - Evan altså - skal bli den nye Noah og bygge en ark. 
Dermed begynner to av alle dyr å følge stakkars Evan over alt, noe som passer dårlig med hans karriere. 
Fugler driter, lamaer spytter, Evan slår hammere på fingrene sine og hopper rett i veggen i tide og utide. 
Repeter ad infinitum. 

DOM: 
Denne frittstående oppfølgeren til 2003s «Bruce Almighty» er visstnok tidenes dyreste komedie, og ganske sikkert årets dårligste film. 
Slike mildt crazye, familievennlige slapstick-komedier lages gjerne over en lav list, men ofte kan en likevel finne noe å humre over. 
For ordens skyld: 
Jeg liker godt Americas Funniest Home Videos - en film om masse dyr og amerikanere som slår seg kunne vært midt i blinken. 
Men «Evan den Allmektige» er fullstendig blottet for gnist, spilleglede og gode ideer. 
Det terpes på i utgangspunktet svake vitser. 
Mye humor rundt dette med å barbere seg. 
Gud opptrer som en slags himmelens «Top Model» 
-Tyra Banks der han leverer tvetydige beskjeder på hvite kort og svinser uinvitert innom med sinnsyke forslag. 
Igjen og igjen stikker ei enerverende dame fra Evans stab hodet sitt fram og raper ut en snappy kommentar. 

Hele filmen går ut på at han bygger den dumme båten, og når vi til slutt kommer til finalen med den obligatoriske snerten, viser den seg å være så av en annen verden at det nesten blir til å le av. 
Nesten. 
Absolutt ingenting henger på greip! 
I tillegg blir det skvist inn en teskje klimapolitikk og et kleint «family values»-budskap om at vi skal redde verden gjennom «acts of random kindness». 

Burde kanskje komme opp med noen flere metaforer som har med synkende skip og flodbølger å gjøre nå, men denne filmen trenger strengt tatt ikke flere pinlige punchlines. 
