En liten juvel
Regi: 
Tom McCarthy. 
Med Peter Dinklage, Patricia Clarkson, Bobby Cannavale. 
Amerikansk. 
Drama - 7 år, egnet ungdom/voksne. 

En sjelden filmopplevelse: 
Vakker, sår, morsom, lavmælt. 
Et must for filmelskere! 

Det handler om Fin. 
Som er kortvokst og dermed annerledes og for evig dømt til alle andre blikk. 

Fins opplevelsesnisje i livet er tog. 
Når hans gamle venn og kollega i storbyen dør, arver Fin hans eneste jordiske «gods»: en nedlagt jernbanestasjon langt ute på landet; Fin blir «stasjonsbetjent». 

Der skjer det ingenting. 
Eller nesten ingenting. 
Men et par andre figurer lever også i et slags eksil: 
En pratesjuk pølseselger og en sorgridd kunstner - først og fremst. 

Alle har sitt, viser det seg. 
Og langsomt og med stor møye nærmer disse tre seg hverandre. 

Dette er en utpreget «annerledes» amerikansk film, utelukkende bygd opp om rollefigurene og deres indre liv. 
De tre skuespillerne leverer alle formidable prestasjoner uti skuespilleriets kleinkunst. 
Men fremst: den vakre, store, karaktersterke og kortvokste Peter Dinklage; vanvittig uttrykksfullt til stede i nesten hver eneste scene. 

Storartet, rett og slett! 
