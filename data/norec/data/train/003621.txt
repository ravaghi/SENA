Streetdance 3D
Kjedelig historie, men dritbra dansing. 

Leter du etter en dyp og interessant historie er ikke Streetdance 3D filmen for deg. 
Men vil du se en fantastisk oppvisning i dans og musikk er dette absolutt en film å anbefale. 

Jeg elsker dansefilmer. 
Enkelt og greit. 
Det er likevel ikke til å legge under en stol at alt av dansefilmer der ute ikke akkurat er av høyeste kvalitet. 
Derfor var jeg ganske spent på hva Streetdance 3D hadde å by på. 

Først så må jeg bare fortelle at dette er en britisk film. 
Noe som straks lysner på mine forutinntatte tanker om filmen. 

En britisk produksjon er et friskt pust i en verden av svette dansedrama. 

Streetdance 3D kan dessuten skilte med kremen av britiske talenter. 
Kjente dansere og dansegrupper, som George Sampson, Flawless og Diversity fra Britain's Got Talent, er med på å sikre oss et høyt nivå på dansingen vi blir servert. 

Dansingen i Streetdance 3D er rett og slett dritbra. 
Det er det samme om vi blir servert breaking, popping, locking eller klassisk ballett - det er fabelaktig. 

Fantastisk musikk fra Carmen og Nøtteknekkeren blander seg med hip hop-beats og gir oss et pulserende lydspor i tillegg. 
Jeg blir engasjert! 

Ikke original historie 

Historien i Streetdance 3D har du hørt før. 
Handlingen er virkelig lik den vi har sett i filmer som Step Up og Save the Last Dance. 

Klassisk ballett møter hip hop-verdenen med et kjempekrasj, for deretter å komme sterkere ut av det. 

I Streetdance 3D drar vi til London der vi møter Carly (Nichola Burley) og "dansecrewet" hennes. 
De ønsker å vinne Storbritannias streetdance-mesterskap. 
Det er duket for trøbbel når kjæresten til Carly, som er lederen i gruppa, slutter fordi han trenger en pause både fra dansen og fra henne. 

Carly må nå ta over sjefsrollen, men vil hun klare å lede gruppa til seier? 

Når dansegruppa mister treningslokalet sitt får de problemer med å klare å øve skikkelig. 
Plassen i mesterskapsfinalen står nå i fare. 

Dansegruppa Flawless spiller gruppa The Surge i Streetdance 3D. 
Her ser du dem i finalen i Britain's Got Talent 2009. 

Et eget uttrykk 

Carly møter en danselærerinne fra den klassiske balletthøyskolen. 
Hun vil se mer lidenskap i sine egne elever og håper at streetdanserne kan inspirere dem. 
Hun lover derfor Carly og gjengen ubegrenset tilgang til øvingslokaler hvis de tar hennes dansere med i gruppa. 

Dette skaper selvfølgelig problemer. 
De klassiske danserne ser ikke på streetdance som skikkelig dans og streetdanserne mener ballettdanserne er altfor stive og hovmodige. 

Etterhvert mykner likevel de to gruppene opp for hverandre og begynner å samarbeide. 
Crewet inkorporerer balletten i streetdancen og skaper sitt eget uttrykk. 

Fabelaktig dans 

Som sagt er dette en gammel oppskrift vi har fått smake mange ganger før. 
Likevel vil jeg ikke rette altfor hard kritikk mot Streetdance 3D. 

For det er dansen jeg er kommet for å se. 
Filmen er full av fete «moves» og heftig koreografi. 
At bildet er i 3D får det hele til å se ekstra stilig ut. 

Etterhvert glemmer jeg at historien ikke er så original og klarer å kose meg med Streetdance 3D. 
Filmen formidler ekte danseglede og kjærlighet for kunstformen. 

På grunn av en litt tynn historie og kun helt middels skusepill, får Streetdance 3D bare terningkast fire. 
Jeg vil likevel si at dette er en av de beste dansefilmene i nyere tid. 

Se traileren for Streetdance 3D her: 
