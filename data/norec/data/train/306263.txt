De var et av 2000-tallets tøffeste rockeband.Rebellene er ikke fullt så eplekjekke lenger 

Black Rebel Motorcycle Club leverer til de som liker gitarrocken sin støyende og stor. 

ALBUM: 
Et av det gryende 2000-tallets friskeste vindpust på rockefronten het Black Rebel Motorcycle Club. 
San Francisco-trioen visste å omsette støyende gitarer, valiumsdøsige tempo og introverte vokalmelodier til noe som føltes nytt og sultent. 
En slags motreaksjon mot en rockescene preget av band som brukte det meste av scenetiden på å kikke på skoene sine og på mange måter hadde stivnet i formen. 

«Whatever happened to my rock'n'roll» var mantraet den gangen. 
Det handlet mest om være grenseløs og litt eplekjekk. 

Det er ikke så forferdelig mye som har forandret seg i det Black Rebel Motorcycle Club-universet - i alle fall om man skal dømme etter innholdet på den nye plata. 
At det har gått nærmere 20 år siden debuten, forandrer naturlig nok premissene en smule. 

Det er ikke så mye som smaker av spisse albuer og ungdommelig pågangsmot her. 
Som oppviglere og trendsettere har bandet for lengst mistet sin kraft, noe de litt flakkende forgjengerne til «Wrong Creatures» har vært et signal om. 

Det betyr ikke at musikken deres er uten verdi. 
«Wrong Creatures» er dronete, lett psykedelisk garagerock som fremdeles evner å begeistre i de øyeblikkene låtene sitter. 
Om man ikke stiller for høye krav til nytenkning og friske innfallsvinkler, er det nok av suggererende riff-o-rama her som funker på sitt vis. 

«Spook» viser hvordan man bygger vegger av gitar og fremdeles beholder dynamisk og melodisk spenning. 
«King of Bones» har en post punk-nerve som skyver den fremover og gir den dansbare kvaliteter. 

Morsomst av alt er det når gjengen tar tempoet helt ned og skrur psykedelianivået opp til maks i «Calling Them All Away», med alt det innebærer av eksotiske instrumenter og vintage effektbokser. 

«Wrong Creatures» viser at med de rette preferansene kan Black Rebel Motorcycle Club fortsatt være en god venn. 
