Et ekte, men aldri viktig Eminem-show
Han gjør ingen forsøk på annet enn å tilfredsstille sitt publikum. 
Det holdt akkurat. 

Det var enorme mengder med forventninger samlet på ett sted på Voldsløkka i Oslo lørdag kveld. 
Ikke bare var det tidenes største konsert mot billettbetaling på norsk jord, det var også Eminems første besøk i landet på hele 17 år. 

En 90 minutter lang konsert med tidenes største rapper, som solgte ut samtlige 55.000 billetter på seks minutter. 
Kunne han innfri? 

Jo, da. 
På enkleste måte: 
Hit etter hit etter hit. 

Et savn som blir slukket 

«Now this looks like a job for me, so everybody just follow me, 'cause we need a little controversy, 'cause it feels so empty without me». 

Tekstlinjen fra kveldens største høydepunkt på Voldsløkka, den ultrafete låten «Without Me» fra 2002-albumet The Eminem Show, får bli stående igjen som en oppsummering. 
Om det ikke akkurat har vært helt tomt etter ham i hiphopens verden, har det opplagt vært et savn etter et levende Eminem-show blant en fanskare som stadig vokser. 

Savnet har vært bevisst skapt. 
Siden comebacket etter pillemisbruk, en overdose og rehab i 2009 har Eminem dratt jevnt og trutt på turné. 
Men alltid med ganske få konserter på programmet. 
Så også i år, der han til nå har spilt litt i USA etter premieren på Coachella i april, og i sommer gjør beskjedne ni konserter i Europa. 

Årsaken er todelt. 
Han vil ikke slite seg ut, slik han gjorde med påfølgende problemer i første halvdel av 2000-tallet. 
Og han ønsker å være borte fra rampelyset, for å få fansen til å bli desto mer på når han endelig kommer. 

Etter lørdagens konsert på Voldsløkka kan man lett si at strategien virket. 
En mer begeistret mottagelse enn den Eminem fikk er i alle fall vanskelig å se for seg. 

Irriterende kutting i låtlengder 

Setlisten fulgte den han har spilt i USA i vår. 
Litt rolig ut, før det første virkelige frieriet kom med låttrioen «Kill You», «White America» og «Rap God». 
Fremme ved scenen var lyden god, bandet tok aldri for stor plass, og den viktige vokalen kom tydelig nok frem. 

Det skulle bare mangle, for øvrig, om ikke lydmannen klarte å fremheve Eminems største pre: 
Den eventyrlig gode og rytmiske flyten i rappingen. 

Etter hvert ble det noe å trekke, så klart. 
Et litt daft midtparti var én ting, at Eminem litt for ofte lot tapen bak ta vokaljobben en annen. 
Mer skjemmende var likevel den konstante kuttingen i låtene. 
Helt vanlig innen hiphop live, ja, men likevel irriterende. 

Bar ett vers av «My Name Is», for eksempel. 
Hvorfor? 
Bråstopp i «’Till I Collapse» akkurat da fansen er i ferd med å gå banans, dropping av det siste avgjørende verset i «Stan», kun to tredjedeler av allerede nevnte «Without Me». 
Og så videre, og så videre. 

Fra helt unge til godt voksne 

Det er til å bli sur av, men så var dette likevel ikke helt kvelden for de dårlige følelsene. 
Det var en fest der hovedpersonen ville gjennom så mange hits som mulig. 
Lite sceneshow og ingen rød tråd om eget liv eller partier fylt av politiske utspill mot Donald Trump. 
Navnet hans ble aldri nevnt en gang. 

Bare hits. 
The Eminem Show. 
En aften som nok tilfredsstilte fans spredt fra de helt unge til godt voksne, selv om det aldri føltes like stort og viktig som da han var her sist i 2001. 

Mange hadde ventet i 17 år, og skal man tro Eminems strategi tar det like mange år før han er tilbake på norsk jord igjen. 
Det får så være, for dette var underholdende nok. 
