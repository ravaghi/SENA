Fabelaktig musikalsk testamente
Malis store sønner - for siste gang. 

||| 

ALBUM: 
Ali Farka Tourés konsert med Toumani Diabaté på Roskilde i 2005 ble en av hans siste. 

Han var sterkt preget av kreftsykdommen også da han og Diabaté samme år spilte inn oppfølgeren til Grammy-vinneren «In The Heart Of The Moon». 

Også bassisten Cachaito López fra Cuba er borte nå, og produsenten Nick Gold har latt deres siste felles prosjekt ligge på vent i fem år. 

Diabaté, som gjorde en fantastisk konsert med Kringkastingsorkestret og band under World Music Festival i Oslo i fjor, er pådriveren i prosjektet. 

Som akustisk gitarist og vokalist (på to spor) har Touré en mer tilbaketrukket rolle, noe som gir mye rom for Diabatés virtuose spill på kora - et 21-strengers lutt- og harpe-liknende instrument lagd av en stor kalebass. 

«Ali & Toumani» er en enestående reise gjennom de to herrenes musikk i nye, ofte improviserte, versjoner - repeterende, glødende, pulserende, svevende, dansende, fengende og lekende, med koraen som drivreima i motoren. 

Et fabelaktig musikalsk testamente. 
