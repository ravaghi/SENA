Gjensyn med en klassiker
To år har gått siden aggressive spanske bønder skremte vannet av deg på Gamecube og PS2. 
Nå har skrekkfesten kommet på Wii. 

«Resident Evil 4» er et spill som allerede begynner å dukke opp på lister over tidenes beste spill, bare to år etter det ble lansert for første gang. 

Og selv om jeg er noe uenig i en såpass betingelsesløs heder, er det ingen tvil om at Wii-spillere nå får et knakende godt actioneventyr å kose seg med. 

Barskingen Leon Kennedy er i en guffen spansk landsby på jakt etter datteren til den amerikanske presidenten, og må takle både illsinte bønder, gigantiske monstere og de stormannsgale, psykotiske bakmennene. 

Jeg hadde problemer med både historien, rollene og dialogen da jeg anmeldte dette spillet for første gang, og det har jeg fremdeles. 

Her er «Resident Evil 4» pinlig pubertalt. 
Jeg er av den oppfatning at spill faktisk kan fortelle gode historier og etablere troverdige roller, og at mer arbeid på disse områdene ville ha hevet «Resident Evil 4» til de helt store høyder. 

For ellers snakker vi om en av de mest sofistikerte spillopplevelsene noen sinne. 
Spillbarheten, fremdriften, spenningsnivået, stemningen og underhodningsgraden er fra aller øverste hylle, en hylle bare et knippe spill har hentet innhold fra de siste årene. 

Kontrollsystemet er også herlig tilpasset Wii, det å sikte med den trådløse kontrolleren fungerer fantastisk bra etter litt øving. 

«Resident Evil 4: Wii Edition» utfyller i det hele tatt det litt ensidig barnevennlige Wii-biblioteket, og er et pliktkjøp for voksne spillere. 
Fremdeles. 

PS: 
Et helt nytt spill i denne serien, «Resident Evil: The Umbrella Chronicles», kommer til Wii i høst. 
«Resident Evil 5» er på vei til PS3 og Xbox 360 i 2008. 

Resident Evil 4 er nå ute på Wii, med oppgradert kontrollsystem. 
Her er gameplay-video fra spillet. 
