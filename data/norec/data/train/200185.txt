Skoda Fabia med knallmotor
Med splitter ny bensinturbo er det lettere å merke enn å se forskjellen på den oppdaterte utgaven av Skoda Fabia. 

Dagens Fabia har helt siden den kom i 2007 vært blant de beste småbilene. 
Men motorrekken har vært til dels utdatert og ikke særlig spennende, både på bensin- og dieselsiden. 
Det er det gjort en kraftig forandring på i forbindelse med oppdateringen tidligere i år. 
Nå er nesten alle motorene nye. 

Ikke minst er en helt ny 1,2-liters turbomotor interessant for de som foretrekker bensin. 
Den leveres enten med 86 eller 105 hestekrefter. 
Vi har kjørt sistnevnte i kombinasjon med en syvtrinns DSG-girkasse. 

Sprek 1,2-liter 

Og vi kan like godt slå fast med en gang at dette er en imponerende motor. 
Selv om den bare måler 1,2 liter, oppleves den både sterk og sprek i denne bilen. 
105 hestekrefter og 175 newtonmeter er nemlig ganske bra for en bil som veier snaut 1.100 kilo. 0-100 kilometer i timen går på 10,2 sekunder, men den oppleves kjappere en disse tallene tilsier. 

I praksis får man litt GTI-assosiasjoner. 
Både på grunn av akselerasjonen, men også på grunn av lyden fra eksosanlegget. 
Noen turtallsmotor er dette imidlertid ikke. 
Maksimalt dreiemomentet er tilgjengelig helt fra 1.550 til 4.100 omdreininger, og veldig mye over 5.000 omdreininger føles det ikke som motoren trives så veldig godt. 
Men det er jo positivt for de aller fleste at kreftene er plassert der de er lettere tilgjengelig. 

Girkassen imponerer og irriterer 

Girkassen gir oss et litt blandet inntrykk. 
På den ene siden gir den superkjappe og nesten umerkelige girskift under akselerasjon. 
I tillegg har den med sine syv gir alltid et som passer i norske fartsgrenser. 
Men i bykjøring kan den i blant være rykkete, lite smidig og litt treg. 
Litt gass kan resultere i nesten ingen akselerasjon, mens bare litt mer gass gjør at bilen nærmest hiver seg av gårde. 
Sikkert en vanesak i noen grad, men det er uansett litt vanskelig å kjøre mykt og jevnt med denne i byen. 

På landeveien fungerer den bedre, men her kan den av og til velge litt lave gir når det virker som motoren har nok moment til å holde et høyere gir, noe som riktignok går å overstyre i manuell modus. 
Alt i alt fungerer den likevel greit nok, men man gjør ikke noe dumt om man sparer de 16.000 kronene DSG-kassen koster. 

Godkjent forbruk 

CO2-utslippet blir det samme enten du velger manuelt gir eller DSG. 
124 gram er OK for en bensinbil med såpass gode ytelser som denne. 
Blandet forbruk er oppgitt til 0,53 liter per mil. 
I Praksis opplevde vi at det gikk greit å kjøre den på ca 0,5 liter på typisk A til B-kjøring over en viss distanse med overvekt på landeveiskjøring, riktignok i følge kjørecomputeren. 

Kvikk nok 

Å kjøre en bil på myke piggfrie vinterdekk når gradestokken viser rundt 10 varmegrader, er naturligvis ikke optimalt for bilens kjøreegenskaper. 
Men Fabia virker uansett ryddig og forutsigbar. 
Balansen er lett understyrt ved litt aktiv kjøring, men presser du den, skyver den klart over forhjulene. 
Bilen er likevel kvikk nok i svingene til å by på litt moro, selv om den nok ikke kommer opp mot de mest kjøreglade småbilene. 

God komfort og plass 

Styringen er OK, og bilen takler ujevnheter i veibanen bra. 
Det gir god fjæringskomfort. 
Støynivået er også godkjent og Fabia gir i det hele tatt et inntrykk som ligger ganske tett opptil mange kompaktklassebiler. 

Så er da også de innvendige plassforholdene gode for klassen, både når det gjelder baksete og bagasjerom. 
Foran sitter de aller fleste godt, og kvalitetsfølelsen er over snittet for en småbil å være. 

Pris og utstyr 

Vår testbil hadde utstyrsnivået Active. 
Med den aktuelle motoren og DSG-kassen, begynner prisen da på 220.000 kroner. 
Da er blant annet utstyr som aluminiumsfelger, elektriske speil med varme, sportsseter, sportsratt, tåkelys, kjørecomputer og manuelt klimaanlegg standard. 
Den spesielle fargekombinasjonen på testbilen er ekstrautstyr. 
Billigste utgave med denne motor- og girkombinasjonen koster 206.000 kroner. 

Konkurrenter 

Sett i forhold til konkurrentene, står Fabia seg fortsatt bra. 
Det er Volkswagen Polo som regnes som standarden i klassen nå, men det er egentlig ikke opplagt at Fabia er noe dårligere valg. 
Spesielt ikke når den er hakket billigere og har noe bedre plass. 
Dette blir et spørsmål og smak og prioriteringer også. 
Andre konkurrenter som kan nevnes er Ford Fiesta, Peugeot 207, Citroën C3 og Toyota Yaris, alle gode biler, men ingen kan by på en så god bensinmotor til en såpass gunstig pris, kombinert med de praktiske egenskapene til Fabia. 

Dieselversjonen 1.6 TDI med 105 hestekrefter, koster for øvrig snaut 5.000 kroner ekstra. 
Den er også verdt å vurdere dersom du prioriterer forbruk og rå kraft. 

Konklusjon 

Fabia er ikke den mest spennende og spenstige småbilen, men dersom du er ute etter en forholdsvis rimelig og praktisk småbil som samtidig holder et greit nivå på komfort og ytelser, er denne verdt en nærmere titt. 
