Tøffe kvinneroller i hverdagslig drama
To skjønne, velspilte kvinneroller gjør «Jordmoren» til en nytelse, selv om filmen verken er nyskapende eller vesentlig. 

Jordmoren 

Originaltittel: 
Sage Femme. 
Sjanger: 
Drama. 
Nasjonalitet: 
Frankrike 2017. 
Regi og manus: 
Martin Provost. 
Skuespillere: 
Catherine Frot, Catherine Deneuve, Olivier Gourmet, Quentin Dolmaire, Mylène Demongeot, Marie Paquim. 
Lengde: 
1 time 54 min. 
Aldersgrense: 
Tillatt for alle. 

Divaen Catherine Deneuve er en av fransk films største stjerner. 
Der så mange kvinnelige skuespillere, særlig i USA, klager over det dårlige utvalget av interessante roller for litt eldre kvinner, har Deneuve (64) begått flere solide, og stilige roller de siste årene. 
Og prestasjonen som livsnytersken Beatrice i «Jordmoren» er en av hennes beste gjennom tidene. 

Vi skal ikke kimse av motspiller Cathrerine Frots film-cv heller, og hun er flott som jordmoren Claire. 
Her spiller de to Catherine-ne hverandre gode, men det er Deneuves besnærende Beatrice vi for alltid vil huske. 

Møte med fortiden 

Claire er en engasjert jordmor, enslig og med voksen sønn. 
Samtidig med at store effektiviseringsendringer stresser henne på jobben, får hun en telefon fra en nesten fortrengt fortid: 
Beatrice, som for to generasjoner siden var hennes fars livsbejaende elskerinne og dermed en slags stemor for Claire før hun plutselig danset ut av livene deres, vil plutselig ha kontakt. 
Hvorfor, undres Claire. 
Og møter opp. 

Ingenting går som planlagt. 
Gamle skjeletter faller ut av skapet, hemmeligheter avsløres, og ingenting blir som før for verken Claire eller Beatrice. 

Der Claire er en pertentlig kvinne som lever et ordnet liv helt etter boka, er Beatrice hennes rake motsetning. 
Hun lever fra dag til dag, fra mann til mann, fra pokerbord til pokerbord. 
Egoist, livsnyter, svindler. 
Og helt uimotståelig. 
Også, etter hvert, for Claire. 

Gjensidig berikelse 

«Jordmoren» sier egentlig ikke noe nytt om det å være menneske, men har likevel et interessant perspektiv. 
Det skjønne er først og fremst hvordan to så forskjellige mennesker kan finne hverandre, lære av hverandre og berike hverandre. 
I mangel på ytre handling, drives historien av de to kvinnenes personligheter. 
Det grepet hadde ikke vært mulig uten de to Catherine-nes formidable og troverdige skuespillerprestasjoner. 

Og med den sedvanlige, franske vekten på (mat)kultur og estetikk, er det ganske lett å overse at historien egentlig ikke er særlig vesentlig. 
