TV-anmeldelse:Utløser ingen sitrende spenning 

Jeg tror jeg allerede nå med ganske stor sikkerhet kan si at jeg ikke blir «Den siste viking», i den forstand at jeg kommer til å følge denne reality-serien til siste slutt. 

Foreløpig har jeg sett de tre første episodene. 
Det betyr at det fortsatt er 17 timer med viking-intriger igjen. 
Så langt er det ikke så mye som har trigget mine intrikate sjelsevner. 

Det er synd. 
TVNorge har investert 30 millioner kroner i denne serien. 
Det er mye penger. 
Ikke siden Big Brother har kanalen satset så mye penger på et realityformat. 
Det er en dristig investering. 

Lett å falle av i lange reklamepauser 

Det er godt mulig at man trenger mer enn tre timer for å la seg fange av vikingtiden. 
Men bare det gjør dette prosjektet enda dristigere. 
Det er lett å falle av i de lange reklamepausene. 
Hovedinntrykket er at vi bare er til stede på en litt krevende selskapslek. 
Uten at det egentlig fenger ordentlig. 
Oppgavene og måten de løses på utløser ingen sitrende spenning. 
Det er lite som gjør at jeg nesten ikke kan vente på utfallet. 

Lite som skaper tilstedeværelse 

Det er også lite som gjør at jeg blir en del av handlingen. 
Det er lite som hverken for mitt vedkommende skaper en tilstedeværelse, ei heller et ønske om en tilstedeværelse. 
Bortsett fra et hederlig unntak for den storslåtte naturen som danner en utrolig vakker kulisse for denne serien. 
Selv om det kanskje ikke ville fungert med deltakere som var kledd i vikingtidens mundur, blir det også en merkelig kontrast der de 18 deltakerne utspiller sine slag i topp moderne fjellutstyr fra Helly Hansen, Norrøna eller Bergans for den saks skyld. 

Få mer fart i reality-motoren 

For mitt vedkommende skaper dette en distanse til handlingen, til rammen rundt serien - og ikke minst til Trond Espen Seim som i fullt vikingutstyr, både skal være spillmester og den som styrer reality-motoren i programmet. 
En motor som det absolutt må komme mer fart i. 
En motor som fortest mulig bør bringe deltakerne mye lenger tilbake i tid. 
Slik inntrykket er så langt, virker det som om deltakerne flyr rundt og leker litt vikinger innimellom alle de sedvanlige reality-intrigene dem i mellom og all baksnakkingen. 

Jeg ser at handlingen og oppgavene har potensiale til å spisse seg til litt etter hvert. 
Jeg synes også det er prisverdig at man utvikler og satser på nye kostbare prosjekter. 
«Den siste viking» er på ingen måte lettvint-TV. 
Det skal TVNorge ha en ekstra prikk på terningen for. 
