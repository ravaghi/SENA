Asus 279Q
Rett og slett en helt storartet skjerm! 

ProArt serien til Asus består av skjermer som holder profesjonell kvalitet, men til en overkommelig pris. 
Om du er ute etter topp bildekvalitet, stor plass, høy oppløsning, god ergonomi eller stor fleksibilitet - disse skjermene leverer på alle områder. 

Vi har tidligere testet 24-tommersutgaven med oppløsning på 1920 x 1200 punkter, nå har vi hatt gleden av å teste 27-tommeren med oppløsning på 2560 x 1440 punkter. 

Slike skjermer er ikke myntet på de som bare bruker skjermen til Facebook, spilling, YouTube-titting og generell tidtrøyte. 

De er laget for de som krever noe mer, og som sitter flere timer foran skjermen og jobber. 

Men forstå oss rett: 
De kan selvfølgelig brukes til alt annet også, til og med spill. 

Skjermen har følgende egenskaper: 
Panelet: 

27 tommer 16:9 format2560 x 1440 punkters oppløsningAH-IPS-panel med LED bakgrunnsbelysning99% AdobeRGB, 100% sRGB fargepalett350 cd/m2 maks lysstyrke1000:1 kontrast178 graders betraktningsvinkel vertikalt og horisontalt10-bits faredybde6ms grå-til-grå responstidKan vise bilde-i bilde eller dele skjermen i to med forskjellig signal fra to innganger. 

Tilkoblinger: 

HDMI 1.4 DisplayPort 1.2 DVI-DDisplayPort ut (for viderekobling til flere skjermer) 2 x 3.5mm jack lyd inn/ut6-porters USB 3.0 HUB, én med ekstra ladekapasitetKortleser for SD-kort i alle varianter 

Skjermen kan justeres på alle måter. 
Den kan heves/senkes 130 millimeter, vippes 25 grader, dreies 120 grader og roteres 90 grader (på høykant). 

Skjermen kan også monteres på et 100mm Vesa-feste. 

Vekt 10 kg. 

Materialet er matt sort og skjermflaten er silkematt. 
Dette gjør at det ikke finnes forstyrrende elementer umiddelbart rundt skjermbildet. 

Det følger også med en ekstra plastskjerm som sørger for å hindre strølys fra sidene inn på skjermen under kritisk bildebehandling. 

I bruk 

Allerede første gang skjermbildet dukker opp ser man at vi snakker om en skjerm med kvaliteter som ordinære skjermer mangler. 
Ved siden av vår ordinære kontorskjerm blir forskjellen høyst påtagelig. 
Selv vanlige programikoner ser tredimensjonale ut, med et synlig større fargespekter og kontraster. 

Fargedynamikken kombinert med den gode betraktningsvinkelen gjør rett og slett at skjermen er en fryd å jobbe med i alt som har med bildebehandling å gjøre. 

Samtidig er den så sylskarp at selv med standardinnstillingene i Windows er all skriften med små systemfonter lesbar uten problemer. 
Driver du med store regneark, musikkproduksjon eller videoredigering ser du rett og slett mer på skjermen. 
Selv om størrelsen og oppløsningen gir mye skjermplass kan du gå ned i zoom-faktor i mange sammenhenger og likevel beholde lesbarheten. 

Smarte egenskaper 

Skjermen har et sett av hjelpelinjer og maler som kan aktiveres med joysticken. 
Dette er praktisk når man skal rett opp bilder og gjøre tilpasninger. 
Du kan få rutenett i centimeter eller tommer, og flytte dette rundt på skjermen for å matche elementer i bildet. 
Forskjellige standardutsnitt og utskrifsmaler finnes også. 

Den kan også vise signal fra to innganger samtidig, altså bilde-i-bilde eller skjermen splittet i to deler ved siden av hverandre. 

Konklusjon 

Dette er rett og slett en av de beste skjermene vi har testet. 
Bildekvalitet, fleksibilitet og egenskaper er helt på topp. 
Samtidig er den brukervennlig og har et profesjonelt utseende uten billige effekter. 

Pris og levering er i skrivende stund ukjent, vi oppdaterer artikkelen så snart vi får vite mer om dette. 

Asus PA279Q 
