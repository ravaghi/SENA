Oppdrag nesten utført
Et sted mellom gate og klubb finner du Katy B. 

ALBUM: 
Etter tre-fire helt uimotståelige singler fra i fjor — «Louder» og «Katy On A Mission» er spilt av ørten ganger i heimen — slipper 21 år gamle Katy Brien fra London nå albumdebuten. 

Vi får bevegelsesvennlig, effektiv popmusikk med elementer fra flere erkebritiske klubbmusikksjangere, som UK garage, funky og drum&bass.; 

Katy B beviser at meloditeften er inntakt, men hennes bakgrunn fra grime- og dubstepmiljøet rundt undergrunnsradioen Rinse er likevel tydelig hele platen gjennom. 
Også på de mest fengende og 90-tallsretro hitforsøk, finnes det interessante strøk av mørke i produksjon, melodi eller tekstlinjer. 

Hun synger uanstrengt og med finesse, men trøkker også til på klassisk klubbsangervis, slik at dansegulvgåsehud til tider fremkalles ved kontorpulten. 

Selv om det hviler en gråhet over enkelte spor, noe som gjør at jeg ikke virkelig elsker hele albumet på samme måte som overnevnte singler, anbefales dette om du er frafallen Lily Allen-fan med behov for en utfordring, eller om du bare er på evig utkikk etter pop som både er smart og fengende. 
