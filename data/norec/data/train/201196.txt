Creative Sound Blaster Roar
Selskapets første Bluetooth-høyttaler har flere triks i ermet. 

Bluetooth-høyttalere kommer nok til å bli en populær julegave under juletreet i år, og i sommer testet vi seks populære modeller der Logitech og Jawbone trakk de lengste stråene. 

Denne høsten har imidlertid en gammel kjenning sluppet sitt første produkt som et forsøk på å erobre dette voksende markedet. 

Creative, i årevis kjent som produsent av lydkort og øvrig gaming-utstyr, har nemlig sluppet Sound Blaster Roar – en Bluetooth-høyttaler på størrelse med en reiseradio, men som kan by på to forsterkere og fem høyttalerelementer innabords. 

Men den kan så mye mer! 

At det er en Bluetooth-høyttaler som kan spille musikk trådløst fra en mobiltelefon, nettbrett eller bærbar PC er én ting – men Creative har lesset på med en god del ekstra funksjoner på Roar: 

Minnekortleser – Lar deg fylle et micro SD-kort med musikkfiler (MP3, WMA, WAV) som kan spilles av direkte på høyttaleren. 
Du kan også koble høyttaleren til PC-en og dermed bruke den som en micro SD-kortleser.Opptak: Når du har satt i et micro SD-kort, kan du også bruke Roar som en diktafon. 
Nødbatteri – Det innebygde batteriet har 6000mAh kapasitet, og om du vil, kan du koble til telefonen eller nettbrettet og lade via Roar. 
(Les også: 
Velg riktig nødlader). 
Creative oppgir åtte timers avspilling på én ladning, som samsvarer godt med våre erfaringer. 
Håndfri – Roar har innebygd mikrofon slik at du også kan ha bruke den som håndfri-enhet når du snakker i telefonen.Stereo – Om du har to enheter, kan du koble dem sammen via kabel og bruke dem i stereo. 
Høyttaler nummer to trenger for øvrig ikke å være en Roar så lenge den har en vanlig lydinngang.NFC, slik at du kan pare høyttaleren med den mobile enheten ved å stryke dem inntil hverandre.Nattmodus – Spiller gradvis lavere til den slår seg av – kjekt for deg som liker å sovne til musikk.Sirene – Påkaller definitivt oppmerksomheten. 

I tillegg finnes en del knapper bak på enheten, både for å styre avspillingen av musikk (neste/forrige sang etc), samt for å styre opptak. 
Disse knappene fungerte imidlertid ikke da vi spilte av musikk via Bluetooth, og ser derfor ut til å være myntet på avspilling via minnekortet. 

Solid konstruksjon 

Bluetooth-høyttaleren fra Creative kjennes som hel ved når du tar på den. 
Av størrelse minner den om en litt stor ekstern harddisk, men egenvekten på over én kilo (1,1kg) gir et tillitsvekkende inntrykk. 
På undersiden finnes dessuten gummilister som gjør at den ikke sklir på underlaget selv når det spilles høyt. 

For høyt kan den spille. 

I alt sitter det to forsterkere og fem høyttalerelementer på innsiden; et 2,5" basselement som sender lyd oppover og får hjelp av to passive drivere, samt 2x1,5" til mellomtone og diskant. 

I tillegg til knappene på toppen og på baksiden av høyttaleren, har toppen også en batteriindikator som består av tre LED-lys. 

Men merk: 
Roar er ikke en høyttaler du kan plassere nærmest alle veier, slik Logitech UE Boom. 
Her er det bare én vei å plassere den riktig på for å få optimal lyd. 

Lydforbedringer 

Sound Blaster Roar-enheten har også noen funksjoner som endrer på lydbildet. 
Den vi liker best, kalles TerraBass og fungerer ved at bassen forsterkes mer jo lavere volumet er. 
På mange høyttalere blir bassen sped om du spiller lavt, men med denne funksjonen aktivert høres den også godt på lavere volum. 
Funksjonen kan slås av og på ved å trykke på en knapp bak på enheten. 

Den andre knappen er merket «Roar», og som du muligens kan gjette deg til, tilsvarer dette den gode, game Loudness-knappen der bass og diskant (spesielt sistnevnte i dette tilfellet) forsterkes for å gi et mer volumiøst lydbilde som egner seg enda litt mer til fest og moro. 

Kobler du Roar til USB-porten på en PC, kan du dessuten bruke den som et USB-lydkort, der du via Creatives programvare kan endre equalizerinnstillinger og den slags. 

Så til det viktigste – hvordan låter det? 

Vi lar oss imponere av trykket i Creative Sound Blaster Roar. 
Spesielt bassresponsen, må nevnes, som leverer svært bra på de lavere frekevnsene selv på lavt volum (takket være TerraBass-funksjonen). 

Tim Commerfords bass-intro på Rage Against the Machines «Bombtrack» gjengis med god dybde, samtidig som den er stram og presis – det samme kan sies på Leftfields suggerende basslinjer i «Chant of a poor man». 

Diskanten er likevel ikke like tydelig som den er på Jawbone Big Jambox, og lydbildet føles derfor ikke like detaljrikt – varmere, men mer lukket. 
Den lille smattelyden når tunga til Tone Damli forlater ganen i «Di første jul» er mye lettere å identifsere på Jawbone-høyttaleren (her hører vi på mye forskjellig, som du skjønner). 

Men at det alt i alt låter meget bra er det liten tvil om. 
Vi får assosiasjoner til Denons Envaya-høyttaler med tanke på lydbildet, der Creative-høyttaleren imponerer ekstra på moderat lydstyrke. 
Roar er en svært god allround-høyttaler som har gitt oss gode lydopplevelser uansett musikksjanger. 

Konklusjon 

Alt i alt har vi få problemer med å anbefale Creative Sound Blaster Roar. 
Den låter meget godt med god bass selv på moderat volum, men har også krefter nok til å dra på når festen trenger å løftes et ekstra hakk. 

Mange vil også sette pris på muligheten til å spille av musikk direkte fra et minnekort (med knapper for å styre avspillingen), kunne bruke den som nødbatteri om det skorter eller som håndfri-enhet når man snakker i telefonen. 

Lydmessig synes vi alt i alt at Creative-høyttaleren plasserer seg mellom våre to favoritter fra sommerens samlest; Logitech UE Boom og Jawbone Big Jambox. 
Sistnevnte har mer å dra på med når du har fest og låter også mer åpen, mens førstnevnte er mer portabel (veier en halv kilo mindre), vannavvisende og byr på nesten dobbelt så lang batteritid. 

Creative Sound Blaster Roar 
