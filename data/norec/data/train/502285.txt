Lavmælt og sårt drama
Preben Hodneland overbeviser som rusmisbruker og famlende far i «Når jeg faller». 

Forholdet som utvikler seg mellom far og sønn i «Når jeg faller» er mange ganger både rørende, morsomt og sårt, og fortelles om på en lavmælt måte som kler historien. 

Likevel er det noen elementer i filmen som ikke helt fungerer. 

Joachim (Preben Hodneland) er rusmisbruker, men forsøker å late som at han har ting på stell. 
Men da han blir nødt å ta hånd om sin åtte år gamle sønn Lukas (Marius Aandal Pedersen), blir det vanskeligere å skjule avhengigheten. 

Etter noen timer som far, innser Joachim at rollen kan bli noe mer. 
Da får han en motivasjon til å bli rusfri, om enn noe motvillig. 

Det er ikke bare enkelt å gå fra rusmisbruker til farsfigur. 
Før vandret Joachim langs Oslos gater alene, kjøpte heroin alene. 

Nå følger Lukas etter, med skolesekken på. 
Far ruser seg på offentlige toalett, sønnen venter utenfor. 
Forholdet som gradvis utvikler seg mellom dem er vondt og fint på samme tid. 

Scenene mellom de to fremmede som lærer hverandre å kjenne er mange ganger løst på smarte måter, også visuelt. 
Joachim og Lukas begynner på hver sin kant, og kommer etter hvert nærmere det å møtes i midten. 

Joachim gjentar for flere at det kanskje var akkurat dette han trengte for å komme seg ut av rusen, men møter skepsis. 
Særlig Joachims bror (Morten Svartveit) stiller spørsmål ved om Joachim kan klare å være en god far. 

Scenene mellom brødrene er ikke alltid like sterke, spesielt fordi Svartveits rolle virker selvmotsigende. 
Han ønsker å bli far selv, men vil ikke gi Joachim sjansen eller støtten han trenger til å bli det. 

Det er også noen logiske brister som lugger litt innimellom. 
Andre scener som kanskje er ment som symbolske eller forklarende, fungerer heller ikke helt. 

Hodneland overbeviser som både rusmisbrukeren og den famlende farsfiguren Joachim. 
Han spiller begge sidene godt. 

Jeg tror også på utfallet av situasjonen hans, og på resultatet av filmens største vendepunkt. 
Det jeg ikke klarer å tro på, er det som fremprovoserer vendepunktet. 

Jeg forstår hvorfor Joachim gjør som han gjør, men klarer ikke å tro på det som fremprovoserer reaksjonen hans. 

Stort sett holder likevel “Når jeg faller” på nerven, på sin passende nedtonede stil, og gjør veldig rett i å ta seg tid til å utvikle forholdene mellom ulike karakter. 

Det er tross alt det filmen handler mest om. 
