Jaxx EMP-Z 128MB
Liker du å høre på musikk når du trener? 
Denne MP3-spilleren er så liten og lett at den knapt merkes - der den henger som et smykke rundt halsen din. 

MP3-spillere blir stadig mindre, og i følge produsenten er dette den aller minste og letteste. 
Vi kan i hvert fall slå fast at den virkelig er liten, diameteren er på knappe 4 cm, og den er 1 cm på det tykkeste. 
Og vekten? 15 gram. 
Det tilsvarer vekten fra tre kronestykker... 

2 timer med musikk 

Likevel er det ikke noe å utsette på lagringskapasiteten. 
128 MB holder til et par timer i god kvalitet, eller rundt to fulle CD-plater. 

Spilleren kan også brukes som et eksternt lagringsmedium for allslags filer; når du kobler den til PCen ved hjelp av den medfølgende USB-kabelen dukker den nemlig opp som en ekstern disk, for øvrig uten behov for driverinstallering (Windows XP). 
Overføring av MP3-filer går rimelig kjapt, og hele minnet fylles i løpet av et par minutter. 

Lades via USB 

Når EMP-Z er tilkoblet PCen, får den strøm fra USB-porten, nok til å lade batteriet. 
Hvis batteriet er helt utladet, tar det ca 2,5 timer å fullade. 
Deretter skal det, i følge produsenten, holde til rundt 8 timers kontinuerlig avspilling. 
En nettadapter/lader kan kjøpes som ekstrautstyr. 

Spilleren er ikke akkurat velutrustet med hensyn til funksjoner. 
Du starter, stopper og skifter spor ved hjelp av samme knapp på ene siden, og justerer lyd ved hjelp av en todelt knapp på motsatt side. 
Det var alt! 
Her finnes heller ikke noe display. 
Spilleren leser fint filer som er sortert i mapper, og spiller innholdet i alfabetisk rekkefølge. 

Lydkvaliteten er OK, enn noe mono-aktig. 
Øreproppene har en plugg som er mindre enn standardstørrelsen, men det følger med et adapter som gjør at du kan bruke vanlige øretelefoner, dersom du skulle ønske det. 
Vi fikk ikke testet dette, men i følge leverandøren skal det gi langt bedre lyd. 

Jaxx EMP-Z 128MB koster 995 kroner inkl mva, og selges fra nettbutikken xenses.no. 
En 256 MB-utgave er dessuten også tilgjengelig, og koster 1.399 kroner. 
