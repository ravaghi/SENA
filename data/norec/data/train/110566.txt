GTA-seriens ville lillebror
Var du skuffet over den voksne tonen i «Grand Theft Auto IV»? 
Da kan «Saints Row 2» være noe for deg. 

Med en mer voksen tone, færre elleville sideoppdrag og større fokus på drama ble «Grand Theft Auto IV» en hard nøtt å svelge for enkelte. 

Selv elsker jeg spillet, det er en av de klart beste spillopplevelsene jeg har hatt i år. 
Men det er definitivt ikke vanskelig å se at «Saints Row 2» vil få et entusiastisk publikum - ikke minst blant alle som savner de tidligere, mer uhøytidelige GTA-spillene. 

Du befinner deg i storbyen Stilwater, og målet er å bygge opp gjengen The Saints til å bli byens herskere nok en gang. 
Dette gjøres ved å utføre spillets historieoppdrag, som ikke uventet involverer ymse kriminelle handlinger. 

Der «Saints Row 2» virkelig briljerer er derimot ikke i selve historien - som er OK, men ikke på langt nær like god som den du finner i «Grand Theft Auto IV». 
I steden ligger mesteparten av gleden i å eksperimentere med og utforske alt Stilwater har å by på. 

Joda, det er en skranglete spillopplevelse dette her. 
Litt smålaber grafikk, til tider ustabil teknologi, irriterende kunstig intelligens og stundvis litt vel plump og barnslig humor truer med å skyggelegge spillgleden. 

Men på tross av alt dette er Stilwater en kreativ tumleplass for voksne som aldri slutter å levere storslagne øyeblikk. 
Det er så mye oppfinnsomhet, kreativitet og skaperglede som ligger bak at mesteparten av kritikken det er mulig (og nødvendig) å rette mot «Saints Row 2» blir en svak, ubetydelig brumming i bakgrunnen. 

Det er så mye å finne på her, så mange geniale minioppdrag, fantastiske sidespill og genuint artige småting som i sum skaper noe svært morsomt og minneverdig. 

PS: 
Lanseres også på PC 7. november. 

Trailer fra PS3-, 360- og PC-spillet Saints Row 2. 
