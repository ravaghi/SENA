TV-anmeldelse:Stilfull skrekk-forsmak 

Serien om en av filmhistoriens mest ikoniske massemordere er blitt lekker, men blodfattig. 

TV-Premiere Amerikansk krim/thrillerserie i 13 episoder TV Norge, torsdager kl. 21.30 

«Hannibal» sliter med et dobbelt dilemma: 
Serien handler om en mann alle vet hva skjer med. 
Og denne mannen er tidligere legemliggjort av Anthony Hopkins. 

Danske Mads Mikkelsen i rollen som psykiater og seriemorder Hannibal Lecter legger seg langt unna Hopkins uttrykksfulle Hannibal Lecter i «Nattsvermeren». 
Og det gjør han klokt i. 

Mikkelsen leverer en nedtonet og tilnærmet uttrykksløs psykolog, på det som kan kalles middagshøyden av sin karriere - lenge før hendelsene i filmene om ham (med unntak av «Hannibal Rising»). 
En fasade bare brutt av et subtilt smil eller glimt i øyet, iskaldt og sjarmerende på samme tid. 

I «Hannibal» er han den sindige motsatsen til den nevrotiske adferdseksperten Will Graham, spilt av Hugh Dancy. 
Grahams superkraft består i å kunne leve seg så inn i en morders psyke at han visualiserer seg selv begå handlingen. 
Dermed kan han finne ledetråder etterforskerne ikke ser. 
Og gli stadig lengre inn i mørket selv. 

Graham er funnet for ustabil til å jobbe i FBI, men agent Crawford (Laurence Fishburne) bruker ham gjerne skruppelløst som konsulent på grusomme forbrytelser. 
Og som ryggdekning under etterforskningen, hyrer han igjen inn dr. 
Lecter for å behandle Graham. 

Sammen danner de en intrikat trekant der alle gransker hverandre og det blir uklart hvem som egentlig jakter på hvem. 

Serien er sterkt stilisert, spesielt i sekvensene der Graham leser omgivelsene. 
Da beveger vi oss fram og tilbake, og rundt, i tid og rom, mens han i sakte film ser skrekkhandlingene. 
Andre i øyenfallende grep er de pikant klippede scenene der Lecter lager mat, og krimåstedene filmet som stilleben, som når en naken kvinne er spiddet på et gigantisk gevir. 
Visuelt er «Hannibal» som en syvretters middag, og ja, det kan til tider oppleves som i meste laget. 

Selve «plaget/psykisk utfordret, men genial etterforsker løser grusomme gåter»-temaet begynner å bli slitt. 
Vi har sett det nylig, blant annet i serier som «Elementary, «Broen», «Homeland» og «The Following». 

«Hannibal» når ikke samme medrivende spenningsnivå som de tre sistnevnte, og Dancy har muligens fått litt for mange tips fra kona Claire Danes om hvordan han skal se angst-ridd ut foran kamera. 

Men selv med litt laber blodgjennomstrømning, er «Hannibal» et ytterst lekkert måltid. 

INGVILL DYBFEST DAHL 
