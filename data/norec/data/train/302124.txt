Bruk påskekvoten din på denne britiske krimserien
«På innsida» i en klasse for seg blant påskekrimmene. 

TV-KRIM: 
Den høytidelige norske påskekrimmen har bestått av serier som britene viser når som helst i løpet av året, der gentlemen som Poirot eller Foyle løser dekorative mordgåter i gamle dager. 

Heldigvis byr man iblant på kraftigere krutt og «På innsida» («Inside Men») er en kompakt thriller på 200 minutter som kaller på mange godord og få innvendinger. 
Vi befinner oss ved Larson House, en tellesentral i Bristol. 

Enorme mengder kontanter går inn og ut av det strengt bevoktede området og sjefen John Coniston (Steven Macintosh) legger sin ære i å holde balanse i regnskapet. 
Når det én måned mangler 240 pund, smugler Coniston inn sine egne penger, slik at han igjen kan bli månedens sjef. 

Brutalt ran 

Samtidig vet vi at sentralen vil bli ranet, siden første episode starter med en uhyre effektiv og nysgjerrighetsvekkende kryssklipping, der John overmannes av maskerte menn. 

Vi har sett det før, men sjelden så overrumplende som her. 

Deretter går vi ni måneder tilbake i tid og tempoet roes ned. 
I tillegg til John og hans kone, blir vi kjent med Chris og Marcus, som begge er «på innsida» i Larson House. 
Chris (Ashley Walters) har en sterkt alkoholisert mor og en fersk kjæreste, mens Marcus (Warren Brown) driver med investeringer på si. 
Begge trenger penger. 

Moderne mann 

Historien er skrevet av Tony Basgallop, ansvarlig for serier som «Being Human» og «Hotel Babylon». 
Han skaper konstant spenning gjennom en god balanse mellom plot og karakterutvikling. 

Stemningen er nervøs fordi John, kontorarbeideren med et ulmende indre, aldri klarer å slappe av. 
Basgallop har uttalt at «På innsida» handler om hva det betyr å være en moderne mann. 

I så måte blir slutten noe eksplisitt, men det er en uvesentlig innvending mot en miniserie som er stramt oppbygd og befolket av eminente skuespillere, inkludert Kierston Wareing som frisør med ambisjoner. 
