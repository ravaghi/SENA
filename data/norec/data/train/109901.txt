Plateanmeldelse:Pogo Pops 

Håndverkeren Hammersland. 

ALBUM: POP Pogo Pops «Darling Emm, Northern Girl» (Doomsville/VME) 

Ingen kan sin pop-ABC bedre enn Frank Hammersland i Norge. 
Han er vår Per Gessle, uten millionene. 
Det er varmende å konstatere at 1990-tallstrioen hans holder det gående (de kom tilbake i 2009), som vanlig med produsent Yngve Leidulv Sætre om bord. 
«Darling Emm, Northern Girl» trykker på alle de sedvanlige, men varierte «hvite» popknappene: 
McCartney («Man Out Of Time»), Fleetwood Mac («Soaring With The Eagles»), dydig glam («My Girl»). 
Tekstene - han rimer «tomorrow» med «sorrow» uten å blunke - understreker at det er dyktige pastisjer snarere enn glødende inspirerte popsanger. 
Fint likevel. 
BESTE LÅT: 
«Troubled Days Are Over» MORTEN STÅLE NILSEN 
