Zone
Liten Bluetooth-høyttaler med overraskende høyt lydvolum. 

Det begynner å bli sommer og sol over det ganske land, og mange liker å ha med seg en liten høyttaler ut, enten de har pakket med seg teltet eller bare skal slappe av på terrassen. 

Slike høyttalere kommer i alle former og farger, og ikke minst – priser. 

Dagens testprodukt er blant de minste og billigste, og er din for bare 300 kroner. 
Til den prislappen er det selvsagt begrenset hvor god lyd man får, men vi lar oss likfullt imponere av volumet den lille krabaten klarer å spytte ut. 

Høyttaleren er levert av det norske selskapet Zone of Norway, men produsert i Kina. 

Bluetooth, NFC og magnetisk lading 

Zone er altså en liten høyttaler som kan spille musikk fra PC, mobil og nettbrett – enten via en vanlig AUX-kabel, eller via Bluetooth. 
Har du en Android-telefon eller Windows Phone-modell med NFC (Near Field Communication), kan du enkelt pare den med Zone-høyttaleren ved å berøre den med telefonen. 

I esken følger det med to enheter – selve høyttaleren (som for øvrig føles solid og tung i forhold til prislappen) og en magnetisk ladeplate. 
Selve høyttaleren har ingen ladeinngang og MÅ derfor lades via denne platen – med andre ord må du ha med deg to enheter på tur dersom du blir nødt til å lade batteriet. 
Der skulle vi helst ha sett at også høyttaler-enheten kunne lades direkte. 

Trådløs lading foregår på samme måte som en elektrisk tannbørste – bare ved å sette høyttaleren oppå ladeplaten. 
En kjekk mulighet med ladeplaten er at denne også har en utgang og en medfølgende USB-overgang, som gir deg mulighet til å lade opp andre enheter. 

Kapasiteten til ladeplaten er 1050mAh, som gjør at du for eksempel kan lade opp en iPhone til litt over halvparten. 
Enkelte telefoner som støtter trådløs lading kan også lades på denne platen. 

For å bytte mellom lading av høyttaleren og en annen enhet, må du flytte en bryter merket PS (Power Station, for å lade andre enheter) og CH (Charge, for å lade høyttaleren) til riktig plass. 
Der kunne Zone-spilleren med fordel ha brukt ikoner til merkingen. 

Berøringsbetjening 

På toppen av høyttaleren finnes knapper for å pause avspillingen, hoppe til neste/forrige sang, besvare/avslutte en telefonsamtale og justere volumet, som gjøres med en sirkelbevegelse med fingeren. 

Høyttaleren har med andre ord en innebygd mikrofon slik at den også kan brukes som et håndfrisett til telefonsamtaler. 

I bunnen finnes også en liten knapp som kan trykkes inn med en kulepenn dersom man skulle oppleve noe feil etter en tid med bruk, slik at man nullstiller enheten til fabrikkinnstillingene. 

Spilletiden er oppgitt til fire timer for selve høyttaleren, pluss fem ekstra timer fra ladeplaten (via Bluetooth). 
Bruker du kabel, kan du spille i seks timer med bare høyttaleren. 
Merk at den bruker 2,5mm-plugg i høyttaleren (kort kabel følger med). 

Zone er for øvrig tilgjengelig i seks ulike farger – svart, grå, hvit, lyseblå, rosa og rød. 

Grill på begge sider 

Mange høyttalere har elementene plassert slik at de spiller ut mot én av sidene, der det er forskjell på om du sitter foran eller bak høyttaleren. 
Konstruksjonen på Zone-høyttaleren er gjort slik at det er høyttalergriller på begge sider. 
På den måten blir lydopplevelsen den samme uavhengig av hvilken side du sitter på. 

Høyttaleren benytter seg også av patentert Air Bass-teknologi, der høyttaleren sender lyden ned i kabinettet for å få større basseffekt. 

Så – til det viktigste: 

Slik låter det 

I denne prisklassen er det én høyttaler som har gjort stor suksess her til lands – Music Angel Friendz, som har solgt over 100.000 eksemplarer siden den ble lansert i 2010. 
Den har riktignok hverken støtte for Bluetooth, NFC eller trådløs lading, men er nok den mest aktuelle konkurrenten for høyttaleren fra Zone og koster hundre kroner mindre. 

Siden vi ikke har testet Friendz-høyttaleren, kjøpte vi inn en for å kunne sammenligne. 

Lydbildet fra de to er ganske forskjellig. 
Det åpenbare er at Zone-høyttaleren har svært lite diskant, som gjør at lydbildet blir langt mindre åpent enn fra Friendz-høyttaleren, der nykommeren oppleves mer lukket. 
Dette har selvsagt også sammenheng med plassering av høyttalerelementet, siden Friendz-høyttaleren spiller lyden «rett ut» av høyttalergrillen, mens høyttaleren på Zone-enheten peker nedover og reflekteres fra bunnen. 

Zone-høyttaleren byr derfor også på mer bass, men på en høyttaler med såpass spede dimensjoner er det i våre øyne uansett begrenset hvilken glede man har av bassen. 
Vi opplever også at basstunge sanger som Coldplays Magic fort låter vrengt på Zone-spilleren selv ved middels høyt volum, der Friendz-høyttaleren kan dra volumet langt høyere før kvaliteten blir merkbart svakere – riktignok med mindre bass. 

Støynivået når du ikke hører på musikk er også større på Zone-spilleren dersom den står på fullt volum (Friendz har ingen separat volumkontroll på enheten). 

Som handsfree 

Som nevnt har Zone innebygd mikrofon og kan derfor brukes som handsfree til telefonen. 
Vår erfaring er at det imidlertid fordrer at du har hodet ganske nærme mikrofonen – på normal avstand (dvs sittende på en kontorstol med Zone på bordet), fikk vi beskjed om at mottakeren hørte oss dårlig, selv om vi hørte motparten uten problemer. 

Vi fikk heller ikke besvart eller avsluttet samtalene med knappen på toppen av høyttaleren, noe som kan være avhengig av telefonmodell (vår testmodell var en Samsung Galaxy S5). 
Når noen ringer, leser en stemme opp hvilket telefonnummer som ringer (siffer for siffer), men stopper ikke å lese når man besvarer samtalen. 

Konklusjon 

I en såpass liten innpakning er det selvsagt begrenset hvor god lyd man får; særlig med en prislapp på 299 kroner. 
I denne prisklassen har Music Angel Friendz vært en svært populær høyttaler, og lydmessig synes vi Zone-høyttaleren høres mer lukket ut – den byr riktignok på mer bass, men lydbildet er noe mer ullent. 
Volumet, derimot, er det lite å si på. 

Zone-høyttaleren har imidertid noen fordeler. 
For det første kan du spille musikk trådløst via Bluetooth, og ladeplaten kan også brukes som nødlader for andre enheter, for eksempel en mobiltelefon. 

Vi savner imidlertid en egen lademulighet på selve høyttaleren – løsningen gjør at ladeplaten må være med om du skal få ladet enheten. 
Handsfree-mikrofonen er også ganske svak og må snakkes direkte inn i for at motparten skal høres godt. 

Zone of Norway BT Speaker 
