Asus Zenbook UX32VD
Sannsynligvis den beste ultrabooken med harddisk akkurat nå. 

Det siste året har DinSide Data testet flere Ultrabooks enn noe annet datamagasin i Norge, og det er spesielt to produsenter som har imponert oss ekstra mye med sine modeller: 
Samsung og Asus. 

Mens Samsung fikk en sekser på terningen med sin nye 9-serie, var Asus farlig nær med sin Zenbook Prime UX31A. 
Nå har vi hatt broder-modellen til sistnevnte på testbenken de siste ukene, og nok en gang har vi latt oss imponere over et godt stykke håndverk fra taiwaneserne. 

Her er de viktigste egenskapene: 

13,3" matt, LED-baklyst IPS-skjerm, full HD-oppløsning (1920 x 1080)Intel Core i7-3517U prosessor, 1,9 GHz 

Bedre utstyrt 

Det som skiller UX32VD fra UX31A er først og fremst at denne modellen har harddisk i stedet for ren SSD, dedikert grafikk, en ekstra USB 3.0-port samt HDMI-utgang som ikke krever overgang. 
Den ene USB-porten kan brukes til å koble PC-en til kablet ethernet (maks 100 Mbit), via en medfølgende overgang. 

Utseendemessig er den nesten identisk med UX31A, med sitt solide aluminiums-kabinett med sirkelformet mønster i lokket som skal symbolisere "de uendelige mulighetene som ligger i maskinen", som Asus selv har formulert det. 

Men den er litt tykkere på det tynneste, og vekten er 50 gram høyere, mest sannsynlig på grunn av harddisken (som for øvrig er utskiftbar). 

Fingeravtrykk vises nesten ikke, verken på inn- eller utsiden. 

Designen er i våre øyne meget god, og utførelsen virker solid og gjennomtenkt. 
Likhetstrekkene med MacBook Air er mange, ikke minst den lett skrånende designen fra siden. 

Lett å bytte disk 

Bunnplaten er beskyttet av en heltrukket aluminiumsplate, godt skrudd fast av 12 torx-skruer (T6): 

Du må løsne dem alle for å få tilgang til innmaten, men da får du enkelt tilgang til minne- og harddisk. 
Minnebrikken er på 2 GB, og skal kunne byttes ut med en 8 GB-brikke, slik at man får maks 10 GB. 
Harddisken vil helt sikkert mange velge å bytte ut med en raskere SSD. 

Merk også at det er en 32 GB SSD sitter fastloddet på hovedkortet. 
Denne brukes til hurtigbufring av filer som brukes mye, og bidrar til bedre diskytelse. 

For den som ikke er redd for å gjøre slike inngrep, vil de 2000 kronene du sparer ved å velge UX32VD foran UX31A, være nok til å kjøpe en SSD med minst 256 GB kapasitet. 

Du kan også bytte ut WLAN-kortet, men det ser vi ikke noe poeng i. 
Intel 6235-kortet er nemlig blant de beste to-antenne-løsningene på markedet, mener vi, med god rekkevidde og hastighet. 

Her er flere bilder av innmaten: 

Super skjerm 

Skjermen er matt og benytter et IPS-panel med full HD-oppløsning, 1920 x 1080. 
Bilder blir sylskarpe, tekst blir liten, men skarp, og du får plass til svært mye informasjon i skjermbildet. 
Lysstyrken er ikke fullt så god som på Samsungs nye 9-serie, men er absolutt meget bra - blant annet med innsyn fra nesten død vinkel fra alle fire sider. 

Tastaturet har fått et velkomment baklys. 
Du kan selv velge om det skal tennes automatisk eller manuelt, og du kan også justere lysstyrken. 
Tastaturet er ellers fast og fint, og avgir lite støy under skriving. 

Pekeplaten er multifølsom, stor og har integrerte venstre- og høyreknapper. 
Takket være oppdaterte drivere fra Asus er den langt mindre følsom enn den var på vårt testeksemplar av UX31A, og fungerer i det hele tatt fint nå. 

Bra lyd 

Høyttalerne er merket Bang & Olufsen ICEpower, og lyden er slett ikke verst for å komme fra en syltynn Ultrabook. 
Den er etter vår oppfatning langt bedre enn 2.1-høyttalerne fra Beats Audio på konkurrenten HP Envy 6, som vi testet nylig, men har naturligvis sine begrensninger, spesielt på bass. 
Greit nok til lett bakgrunnsmusikk, YouTube og nett-TV, og det er nok også hensikten. 

Strømpluggen har en praktisk 90-graders knekk, noe vi liker bedre enn dem som stikker rett ut. 
Slike er blant annet ofte mer utsatt for brudd. 

Slik er den i bruk 

Maskinen kommer med en del forhåndsinstallert programvare, inkludert nettsikkerhetspakke fra McAfee (prøveversjon). 
Denne påvirker ikke bruksopplevelsen i særlig grad, PC-en responderer kjapt i nær sagt alle situasjoner, men kommer med temmelig mange irriterende advarsler, blant annet om å aktivere og betale for å fortsatt være sikret etter prøveversjonen. 

At UX32VD ikke er utstyrt med ren SSD merkes spesielt godt i oppstarten. 
Lasting av Windows 7 tar et helt minutt, og legg til 30 sekunder før alle elementene, inkludert ASUS sin suite med miniprogrammer (gadgets), er ferdig lastet. 
Det er ikke veldig imponerende, med tanke på at SSD-utstyrte UX31A var klar på bare 24 sekunder. 
Men også det er dobbelt så lang tid som Samsungs 9-serie, som faktisk har tregere prosessor. 
Litt å gå på for Asus her, med andre ord - men merk at å fjerne programmer fra oppstarten som du ikke trenger, kan bedre dette betraktelig. 

Det er imidlertid viktig å poengtere at maskinen slett ikke oppleves som treg under bruk. 
Den responderer raskt i nær sagt alle sammenhenger, og som du snart skal se er harddisken i denne maskinen av den raskere sorten. 

Støynivået på maskinen er generelt lavt, men de to viftene kan spinne opp fra tid til annen. 
De er uansett temmelig stillegående, og vi opplevde dem ikke som sjenerende under vår test. 
Maskinen holder seg fin og kjølig selv under tyngre belastninger. 

Ytelsesmålinger 

Windows Opplevelsesindeks gir oss følgende indikasjon på ytelsen (skalaen går fra 1,0 til 7,9), og her har vi sammenlignet mot UX31A: 

Vi har brukt Passmark PerformanceTest 7.0 for å gi oss litt mer kjøtt på benet hva angår hva du kan forvente av ytelsen. 
Når det gjelder harddisken er det klart at den ligger tilbake for rene SSD-er, men over 100 MB pr sekund både på lesing og skriving, er meget bra for en mekanisk disk: 

Grafikkytelsen fra Geforce GT620M-brikken er akkurat god nok til at du kan spille nyere spill med moderate innstillinger og oppløsninger. 
Til alt annet er grafikken mer enn rask nok - inkludert video i alle oppløsninger og formater. 

Prosessoren yter som forventet av en Core i7 3517U, altså helt i toppen av hva du får på Ultrabook-fronten akkurat nå, og på høyde med en bra midtskikts-modell av den mer ordinære typen: 

Batteriet holdt ut i nesten 7 timer med minimal belastning av maskinvaren, og 4 timer med kontinuerlig videoavspilling (med standardinnstillinger). 
Det er gjennomsnittlig bra for en Ultrabook, men en god del dårligere enn UX31A: 

Vi antar at synderen er harddisken. 
Bytt til SSD, og du vil sannsynligvis oppleve langt bedre batteritid. 

Konklusjon 

Til tross for litt ekstra vekt og tregere lagringsløsning er vi ikke i tvil om at UX32VD vil være et bedre kjøp enn UX31A for de aller fleste av oss. 
Ikke bare fordi ytelsen ellers er omtrent identisk, du får også en ekstra USB-port, fullstørrelses HDMI-utgang og langt større lagringsplass - for rundt 2000 kroner mindre. 
Disse kan du eventuelt bruke til å kjøpe en 256 GB SSD ved et senere tidspunkt, og du har etter vår mening en bedre maskin enn UX31A - bedre utstyrt og med dobbel så stor SSD. 

Uansett: 
UX32VD er etter vår mening den beste harddisk-baserte Ultrabooken du får kjøpt i øyeblikket, med glimrende design, flott skjerm, lav støy - alt til en bra pris. 
Og enere kroner vi som kjent med terningkast 6. 
Det finnes også utgaver med i5- og i3-prosessor og lavere skjermoppløsning, men disse omfattes ikke av denne testen. 

Vår favoritt blant ultrabookene med ren SSD er fortsatt Samsungs nye 9-serie 

Til slutt: 
Merk plussene og minusene i boksen under, og les de andre ferske Ultrabook-testene våre før du bestemmer deg. 

Asus ZenBook UX32VD-R4002V 
