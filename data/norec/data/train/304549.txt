Kjølig elektropop fra Cardigans-Nina
Første soloalbum fra Nina Persson (39). 

ALBUM: 
Cardigans hviler, og «Animal Heart» er Nina Perssons aller første soloalbum og første «livstegn» siden «Colonial» (2009) med sideprosjektet A Camp - som hun har hatt sammen med blant andre ektemannen Nathan Larson. 

Han er med her også, som musiker og medprodusent, mens Eric D. Johnson (Fruit Bats) har vært et tredje «støttehjul» i parets hjemmestudio i New York. 

Elektronika «Colonia» virket noe retningsløs og sjangerforvirret. 
«Animal Heart» er fastere i fisken, med en basis av lett pop med elektronika i bunnen. 

Albumet er preget av kjølig kunstpop, eller kammerpop om du vil, som flyter ganske fritt. 
Men - det er også tydelig at Persson & Co. har jobbet mye med å skape en spesiell stemning rundt låtene. 

Fengende 
Den gode låtideen kan nok savnes, og det er ikke alltid det forløsende kommer. 
Hun kunne gjerne tatt noen flere sjanser også. 
Samtidig er det ingen dårlige sanger her, de krever bare litt tid før de fester seg. 
De må modnes. 

Tittelsporet og «Dreaming of Houses», henholdsvis første og andre singel, er for eksempel fengende spor som sikkert også vil gjøre seg på radioen. 

Våkner Aller best er likevel «The Grand Destruction Game», som har en mer utfordrende låtstruktur. 
Her bruker hun også stemmen mer, og skaper med det en mer spennende ramme. 

Vi er kommet til låt nummer ti, og det er som om hun plutselig våkner og starter på nytt. 
Det drar også den rolige pianolåten med den lite dekkende tittelen «This Is Heavy Metal», som avslutter albumet, nytte av. 

Lørdag 8. februar er Nina Persson gjest hos «Lindmo» og kvelden etter spiller hun på Rockefeller i Oslo. 
