Strålende vokal
Søstertrio gjør Bach til bossanova 

Bachs «Air» sunget av en vokaltrio og med tekst på portugisisk kan umiddelbart virke litt underlig. 
Men Trio Esperanza fra Brasil nekter seg lite når de går løs på europeiske klassikere med samme strålende stemmeføring som de synger sitt hjemlands smektende bossanova. 

Så her kommer Bach-kantater og McCartney-låter som «Blackbird» og «Penny Lane» like naturlig som Jobims «Desafinado». 
Søstrene Mário, Regina og Eva med etternavnet Correia José Maria startet karrieren som barnestjerner i 1961. 
Senere ble Eva soloartist og erstattet av en annnen søster, Marisa. 
Trioen leverer flotte harmonier og bruker forskjellige acapellateknikker i tillegg, noe som ikke minst fungerer strålende på «Blackbird». 

Det er en rekke flotte partier bare med de tre stemmene. 
Musikalsk blir de diskret støttet opp spesielt av Marcio Faraco på brasiliansk gitar. 
Og platen har en rekke flotte bossalåter, elegant fremført. 

OLAV GORSETH 

Enig med vår anmelder? 
Si din mening. 
