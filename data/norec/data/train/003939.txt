Contraband
Denne filmen glemmer du fort. 

Er den islandske regissøren Baltasar Kormákur i ferd med å bli slukt av Hollywood? 
Hans nye film, Contraband, er et helt greit actiondrama, men mangler noe som ligner særpreg. 

Dette er en A4-film som føles å være laget etter en velbrukt oppskrift. 
Kjente fjes som Mark Wahlberg, Giovanni Ribisi, Ben Foster og Kate Beckinsale i de største rollene, sørger for at kvaliteten aldri dropper under middels. 

Men jeg føler samtidig at Kormákur har mye mer inne som filmskaper enn han har fått muligheten til å bevise her. 

Smugler falske penger 

Chris Farraday (Mark Wahlberg) har lagt smuglerkarrieren på hylla. 
Men så pådrar svigerbroren seg smuglergjeld, og Chris må ty til gamle triks for å redde familien. 

Han ber kameraten Sebastian (Ben Foster) passe på kona (Kate Beckinsale), mens han og svigerbroren tar hyre på et containerskip til Panama for å smugle med seg falske dollars tilbake. 

Men operasjonen skal bli langt vanskeligere og farligere enn Chris hadde forutsett, både for ham selv og for familien hjemme i USA. 

Begrenset rekkevidde 

Den gamle forbryteren som tvinges til ett siste brekk har vi sett utallige ganger på film. 
Og det er ingenting som skiller Wahlbergs figur ut fra mengden. 

Chris Farraday er en helt ordinær figur, gestaltet av en skuespiller med begrenset rekkevidde, men med en viss karisma. 

Wahlberg er selv en av produsentene, noe som kanskje forklarer at hovedfokuset hele tiden ligger på ham selv, mens andre virker nedprioriterte. 
Selv figuren til en bedre skuespiller som Ben Foster blir kuttet ned til et minste felles multiplum. 

Djevelske tilfeldigheter 

Reisen til Panama og hva som skjer der nede er skildret med fin flyt og noen sekvenser med eksplosiv action. 
Vi får følelsen av å være på en spennende tur med gutta, samtidig som utryggheten er til å ta og føle på. 

Kormákur viser at han også behersker denne delen av filmspekteret. 
Men han har ikke mulighet til å unngå følelsen av at dette er sett mange ganger før. 
Originaliteten er lav. 

Noen av plotelementene føles også noe anstrengte, da de er avhengige av både djevelske tilfeldigheter og himmelsk timing. 

Fort sett, fort glemt 

Contraband underholder nok til å være verdt en kikk, bare du ikke forventer deg all verden av kvalitet. 
Dette er glatt action som er fort sett og fort glemt. 

Og enn så lenge lager Baltasar Kormákur bedre filmer hjemme på Island enn i USA. 
