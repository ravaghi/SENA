Urinerer på den gode smak
Det eneste som er igjen av gode, gamle Sugababes er navnet. 

||| 

ALBUM: 
Åh, Sugababes. 
I hine hårde dager tenåringstøffe pionerer innen avantpopen, nå om da'n en beingrim påminnelse om HVORINNIHELSIKES galt det kan gå. 

I sin tid en r&b-sexy; trio som kombinerte girl power med stilsikker singelteft, på «Sweet 7» et benklærløst og dancesurt gulpoppstøt av en Britney/Pussycat Dolls/Lady Gaga-kopi. 

Etter at Keisha Buchanan forlot gruppa i fjor høst og ble erstattet av den britiske GP-vinneren Jade Ewen, er ingen av originalmedlemmene med lenger. 
Det høres. 

Vokalprestasjonene er så personlighetsløse, popmelodiene så anmassende og dancegrepene så brutalt kyniske at det høres ut som om de henvender seg til et publikum i la-oss-putte-voldtektsdop-i-drinken-til-uskyldige-jenter-segmentet. 

Jentene er selvfølgelig ikke alene om jævelskapen. 

Det drypper ubehagelig på klokkeren når det viser seg at Stargate har hatt en finger med i spillet på flere spor, noe som - dessverre - beviser at det ikke lenger er gull alt som glimrer. 

Tidligere medlem Mutya Buena har saksøkt den nye gruppa for bruken av Sugababes-navnet. 
Hun burde heller ha saksøkt dem for å urinere på den gode smak. 
