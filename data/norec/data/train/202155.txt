Canon Pixma iP6700D
TEST: 
Denne skriveren spyr ut fotoutskrifter langt raskere enn konkurrentene, men går det ut over kvaliteten? 

Pixma-serien gjorde sitt inntog for drøye to år siden, og siden den gang har Canon sluppet opptil flere av dem hvert år. 
I år er det modellen iP6700D som er den dyreste av dem, selv om andre skrivere i serien har enda raskere fotoutskrifter. 

LES OGSÅ: 

Om designet på de nye skriverne er et skritt frem eller tilbake er det mye debatt om. 
Vår subjektive mening er at Pixma-skriverne var penest det første året de kom, der iP5000, med sin pianolakkfinish og helt firkantede design ble et blikkfang på mang et hjemmekontor i 2004. 
Men - selvsagt er smaken som baken, og bildet under viser i hvert fall hvordan iP6700D ser ut. 
Legg merke til at den ikke er flat oppå, så det er ikke mulig å ha noe stående på skriveren. 

LCD-skjermen er den største av de vi har testet i denne omgangen og måler 3.5" i diameter. 
Den er ikke trykkfølsom som den på HP Photosmart D7360, og navigasjonen gjøres via piltaster og OK-knapp rett foran skjermen. 
Det finnes også en del andre knapper, både menyknapp, knapp for bytting av papirmagasin, oppsett, zoom og start-/stoppknapp for direkteutskrifter fra minnekort. 
Når skriveren ikke blir brukt på noen minutter, går den over i strømsparemodus ved at skjermen blir sort. 

Brukervennligheten er god, og det er ingen problem knyttet til å skrive ut bilder direkte fra minnekort, annet enn at vi legger merke til litt mismatch mellom begreper på skjermen og begreper/ikoner på skriveren. 
(F.eks. at skriveren instruerer deg om å trykke på "settings"-knappen, mens det egentlig er en knapp merket med et ikon.) 

Minnekortleseren finner vi bak et lokk på høyre side, og den har to porter der den ene er multifunksjonell. 
Den støtter de fleste kjente formater (CF/II, SD, MemoryStick (Pro), SmartMedia), men ikke xD, som blant annet kameraer fra Fujifilm og Olympus benytter seg av. 

Skjult papirmagasin 

I bunnen finnes et eget papirmagasin som kan trekkes ut, der det er plass til både 10x15, A4 og andre formater. 
Det er dog bare plass til ett format av gangen. 
Ikke at det er noe stort problem - skriveren lar deg også mate ark i bakkant, men da kan du ikke sette skriveren helt inntil veggen. 

CD-trykking løses på samme måte som Epson-skriveren - en egen enhet du legger CD-en på som du setter inn i fronten av skriveren. 
Da trenger du også egen programvare, men dette følger med. 
Ellers følger det med Easy Photo Print-programvare som lar deg velge bilder til utskrift og velge hva slags format du vil skrive ut i, i tillegg til at du får muligheten til å rotere, beskjære, fjerne røde øyne, foreta justering av skarphet etc. 
Programvaren har dog ikke noe funksjonalitet i forbindelse med katalogisering, og mangler også avanserte utskriftsmuligheter som for eksempel utskrifter i flere størrelser på samme ark. 

I tillegg til utskrifter direkte på CD-plate er Canon-skriveren den eneste som byr på duplex-utskrifter, dvs. at den kan skrive på begge sidene av arket. 
Skriveren veier 7,5kg og har vitale mål på 43x30,5x18,5cm. 

Maksimal oppløsning er 9600x2400dpi og dråpestørrelsen er én pikoliter; det desidert minste i dette selskapet. 
Canon har også dyser som spytter ut både to og fem pikoliter for å sikre høy hastighet ved større uniforme flater. 
De små blekkdråpene er nesten umulige å få øye på ved fotoutskrifter, mens dråpene fra de andre skriverne så vidt kan skimtes når du studerer nøye. 
Uansett - det nok svært få som sitter og ser på bilder på den måten, så en veldig stor gevinst er det ikke. 

Blekkpatronene er det seks av i tallet, og litt fancy er det at de er lyst opp av et rødt lys når du skal skifte dem. 
For seks patroner må du ut med 750,-, og med volum på 78ml, blir det 9615,- pr liter; omtrent halv pris av HPs blekk. 
Merk allikevel at Canon renser dysene oftere, og da forsvinner det en del blekk. 
Avhengig av ditt bruksmønster vil derfor blekkprisene variere - skriver du ut et par sider en gang i blant vil dyserensingen hos Canon bruke ganske mye blekk, mens du vil komme billigere ut av det hvis du heller skriver ut mange sider på en gang. 

Råskinn på foto 

I forhold til de andre skriverne i denne testen, er Canon Pixma iP6700D et råskinn når det gjelder fotoutskrift, og med tanke på at denne ikke er i nærheten av å være den raskeste Pixma-skriveren i så måte, er det bare å ta av seg hatten for Canon. 
På 10x15-utskriftene våre var den i snitt over dobbelt så rask som de andre skriverne, og på A4 var det like før den gjentok prestasjonen. 
Er du en travel person som skriver ut mye bilder, er Canon i særklasse. 

På tekst og tekst/bilde er ikke skriveren like rask. 
Den er litt raskere enn Epson, men vesentlig tregere enn skriveren fra HP. 
Selv om følgende graf tilsier at Canon-skriveren er den tregeste av de tre, er det en sannhet med modifikasjoner - kvalitetsmessig er Canon-utskriften nemlig langt foran Epson-utskriften. 

Rask utskrift, men svakere detaljnivå 

Utskriftene fra Canon holder høy kvalitet, og på sort/hvitt gav iP6700D den klart mest nøytrale gråfargen. 
Vi legger allikevel merke til et litt dårligere detaljnivå på Canon-skriveren enn de to andre. 
Det går riktignok ikke an å se blekkdråpene (noe som så vidt avsløres på de andre skriverne), men skarpheten er også noe svakere på Canon-utskriftene enn den er på de andre. 

Oppdatert: 
Selv om arkene vi fikk fra Canon ikke er deres dyreste, har vi undersøkt kvaliteten på Photo Paper Plus mot Photo Paper Pro, og forskjellene er minimale til tross for at sistnevnte er 63% dyrere. 
På den annen side hevdes det fra Canons side at Photo Paper Pro vil holde på fargene lenger enn Photo Paper Plus. 
Se utsnitt under: 

For store utgaver av bildene, scannet med 300dpi: 

Uansett - litt uskarphet er noe en først og fremst legger merke til når en sitter med flere testeksemplarer ved siden av hverandre, og det er ingen tvil om at utskriftskvaliteten er god nok til hjemmebruk. 
Canon ser også ut til å ha de mest livlige fargene på testutskriftene av fargekart, selv om blåfargen har en tendens til å bevege seg mot lilla/rødt. 

Tekst og tekst/bilde-kvaliteten er også meget god hos Canon, med det mørkeste sortnivået av de tre; noe som også gjelder på flere av fotoutskriftene. 

Konklusjon 

Skriveren fra Canon er et råskinn når det gjelder å skrive ut foto, selv om lillebroren, iP5300 faktisk er over dobbelt så rask på det punktet. 
Utskriftene holder høy kvalitet, men detaljnivået kunne ha vært bedre - en trade-off mot den raske ytelsen? 
Forskjellene er imidlertid såpass små at ytelsen må kunne sies å rettferdiggjøre litt svakere bildekvalitet, og på sort/hvitt-utskrifter er det dessuten skriveren fra Canon som best klarer å fremstille gråtonene nøytralt. 

Pixma iP6700D har også flest funksjoner av de testede skriverene, med tosidig utskrift, utskrift direkte på CD-plater og den største LCD-skjermen. 
I tillegg har den to arkmatere; både på baksiden og via et magasin som mates inn i bunnen av skriveren. 
Medfølgende programvare er også god. 

Er du av dem som skriver ut veldig mye bilder på hjemmebane vil du bli svært fornøyd med iP6700Ds raske fotoutskrifter som holder høy kvalitet, men ta i så fall også en titt på Pixma iP5300, som skriver dem ut dobbelt så fort. 
