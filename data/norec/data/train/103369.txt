Glimrende krigsspill
Den amerikanske hæren bruker det som treningsverktøy, og jommen er det godt nok for oss også. 

Selv er du bare en tilskuer som gir dem ordre, og de må selv utføre disse ved å drepe fiender over en lav sko, samt redde sårede kolleger. 
Dette er taktikk på høyt plan - «Full Spectrum Warrior» ligner et turbasert krigsspill, hvor planlegging går fremfor rå muskelkraft. 
Noe slik som i «Commandos»-spillene. 

Og det fungerer egentlig ubegripelig godt. 
I realistiske og naturtro bymiljøer skrider du frem med forsiktighet, mens du navigerer etter kart og holder løpende kontakt med basen. 
Gjem soldatene dine bak ødelagte biler, badekar og søppelkasser. 
Løs vanskelige situasjoner med smidighet og list, i det du benytter deg av virkelighetsnære kampstrategier. 

«Full Spectrum Warrior» ser godt ut, lyder fantastisk og kommer med en troverdig historie. 
Den er ikke all verdens, men til gjengjeld presenteres den på en spennende og filmatisk måte hele veien gjennom. 
I tillegg tar «Full Spectrum Warrior» vare på soldatenes personligheter, hvilke byr på drama og humor både i spillet og i mellomsekvensene. 

Utviklerne har her kombinert action med taktikk og strategi, og serverer det med en flott fortellerteknikk. 
Dette er slettes ikke typisk i spill av denne sorten. 

Gjennom Xbox Live kan du også benytte flerspiller, men det er her «Full Spectrum Warrior» viser svakhetstegn. 
Det byr kun på et samarbeidsmodus, noe som sikkert faller i dårlig jord hos mange. 
Litt lite variasjon blant taktiske muligheter kan også nevnes, og tidvis føles det som en trår i det samme sporet gjentatte ganger. 
Men pytt - det er fortsatt et fremragende spill. 

Mon tro om de amerikanske soldatene greier å rive seg vekk fra TV-skjermen? 

PS! 
Spillet kommer også på PC til høsten. 
