En liten dose julemagi
Under hengende lyspærer fra taket som stjerner på nattehimmelen, skapte Oslo Gospel Choir julemagi for en fullsatt Kilden konsertsal. 

Når: 
Fredag kveld 

Publikum: ca. 1050 stk. 

Et av Norges mest kjente kor forbinder de fleste av oss med julen og kanskje spesielt deres versjon av «En Stjerne Skinner i Natt». 
Oslo Gospel Choir har nå også blitt en fast desember-gjest i Kristiansand etter at Kilden åpnet. 
I gospeldrakt serverer de både tradisjonelle og mindre kjente julesanger. 

Det klinger samstemt og komplett fra første tone. 
«Kling no Klokka» er valgt til åpningslåt med et alternativt arrangement, før de går over til en mer standard «Glade Jul». 
I innøvde bevegelser vandrer de 17 vokalistene rundt på scenen og danner forskjellige mønstre. 

Det tar ikke lang tid før «En Stjerne Skinner i Natt» kommer og det blir oppfordret til allsang. 
Publikums respons er noe beskjedenog fremførelsen var ikke så spennende, men det var nok mange som fikk julestemningen under dette nummeret. 
«Joy to the World» får derimot hallelujahstemningen i gang med en fantastisk prestasjon fra den kvinnelige solovokalisten. 
Dermed var vi inne på konsertens gospel-del, med sanger fra deres nye album som ble spilt inn i Chicago. 

De har også med seg et fullt band bestående av Frode Mangen på piano, Bernt Rune Stray på gitar, Jonny Sjo på bass og Torstein Lofthus på trommer samt dirigent og leder Tore Aas. 
De har selvfølgelig stålkontroll, er samspilte, dynamiske og får det til å svinge. 

Det er flere i koret som viser seg frem med gode soloprestasjoner i løpet av konserten. 
Noen byr mer på seg selv enn andre, hvor «Toten-guten» med sin fremføring av «Romjulsdrøm» upeker seg. 
Andre ganger virker sceneshowet noe mekanisk og lite personlig. 
Selv under gopel-låtene virker de litt stive i bevegelsene, og de litt for innøvde bevegelsene blir fort unaturlige. 

En fantastisk versjon av «Mitt Hjerte Alltid Vanker», juleevangeliet og «O Helga Natt» setter et verdig punktum. 
Koret har holdt på i 26 år og med sin erfaring føyer de seg selvfølgelig inn sammen med resten av julekonsertene med høy standard denne sesongen. 
