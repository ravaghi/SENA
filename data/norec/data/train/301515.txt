Avskjed fra en 2000-tallshelt
Verdig punktum - for ikke å si utropstegn! 

||| 
ALBUM: 
Er det noe galt med nettilgangen? 
Eller er det phonokabelen som fusker? 

LCD Soundsystem lar folket streame deres nye album på nett, men dette var da puslete lyd? 
Vel, får dytte opp volumet enda noen hakk. 

Så: 
Først tre minutter inn i første sporet, «Dance Yrself Clean» forandrer alt seg brått. 

Med ett pumper nå deilige, påtrengende rytmer plutselig ut av høytalerne. 
Volumet skrus ned i en instinktiv panikkreaksjon, men så må det opp igjen. 
Sånn er det bare. 

2000-tallshelter«This Is Happening» følger altså opp to høyt applauderte 2000-tallklassikere, og markerer også muligens enden på visa for tiårets vakreste danserockeventyr. 

James Murphy har ymtet frampå at dette er det siste vi får høre fra LCD Soundsystem. 

Skulle han stå ved sitt ord, setter i så fall «This Is Happening» et riktig så verdig punktum - om ikke utropstegn - for flere minneverdige øyeblikk vi har delt i Murphys selskap de siste årene. 

Som med de to foregående albumene, handler LCD Soundsystem fortsatt mye om tangenter som nikker i retning helter fra tidlig 80-tall. 

På forunderlig vis er kildelista ennå så riktig og kredibel at det gjør vondt i et hvilket som helst hipsterhode, fem år etter første utgivelse med LCD Soundsystem og hele ni år etter at Murphy og co. startet suksesslabelen DFA. 

Kvalitet og kvantitet side om side altså, og suget etter Talking Heads, Bryan Ferry og Fad Gadget melder seg støtt og stadig, samtidig som Murphy også forsetter å utvide sin egenart. 

Hør bare på «All I Want», hvor en fantastisk synth på avveie gradvis stjeler oppmerksomheten for så å tvinge hele låta i kne. 

Første singelen «Drunk Girls», bekrefter mistanken om at det i det store og hele fortsatt er tidsrommet rundt ukeslutt som står i fokus, men spor som «Somebody's Calling Me» viser også frem en roligere og mer finurlig side av festmaskinen. 

DanserevolusjonDette er lyden av et undergrunnsmiljø som ble allemannseie, og beviset på at danserevolusjonen i elektropoppunkens navn fortsatt er et akseptabelt politisk regime bak platespillerne. 

Men med dette albumet blinker nå LCD Soundsystem med lysene, og minner oss på at dette er siste runde. 
Jobben er gjort, klokka er mange og en yngre garde står klar til å videreføre arven. 

Det er imponerende at James Murphy, etter såpass mange år i gamet, fortsatt ikke ser ut til å være i stand til å gjøre noen musikalske feil av betydning. 

Sånn sett er det derfor kanskje lurt å gi seg mens festen fortsatt er på topp, med både kred og musikalsk ære i behold. 

«This Is Happening» er en underholdende, morsom og intelligent svanesang fra et musikalsk prosjekt flere par dansesko har hatt stor glede av. 

Og det er lov å ombestemme seg, altså. 

«This Is Happening» er i salg fra 18.mai og streames nå på lcdsoundsystem.com. 
