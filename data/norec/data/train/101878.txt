Plateanmeldelse:Morten Harket - «Brother» 

Morten Harket er ikke god til å forvalte sine egne, betydelige ressurser. 

54-åringen uttrykte selv misnøye med prosessen rundt sin forrige soloplate, «Out Of My Hands» (2012). 
Det var for mye av gamlebandets apparat rundt ham, fortalte han VG. 

Resultatet var imidlertid noe han burde ha bygget videre på, dominert som det var av synth med klare linjer til moderskipet a-ha. 

Nå har han i stedet returnert til den trauste, organiske voksenpopen han tidligere har dyrket med vekslende hell på «Wild Seed» (1995) og «Letter From Egypt» (2008). 

På papiret er det trygt. 
I praksis er det dristig, eller snarere risikabelt - for et så sobert uttrykk som dette tryner grundig når låtmaterialet svikter. 

Høydepunktene først: 
Tittelsporet er en av hans beste solosingler, med et refreng av den episke typen stemmen hans er skapt for. 
Sistesporet «First Man To The Grave» er noe stillestående, men har en lummer overflate og et dunkelt indre som fenger. 

«End Of The Line» og «Whispering Heart» byr på doser av tempo og drama som stikker seg positivt ut i selskapet. 

For øvrig er «Brother» en døll affære. 
Tittelsporet følges av den gørrkjedelig luntende «Do You Remember Me», og den påfølgende «Safe With Me» får tiden til å stoppe fullstendig - av helt feil årsaker. 

Verst er «Heaven Cast», som problematiserer tosomheten på hårreisende banalt vis, en bedrift som langt på vei gjentas i «Can't Answer This». 

Det er umulig å fri seg fra tanken på at dette er bortkastet talent. 

Med fare for å konstatere det opplagte: 
Harket er en spektakulær sanger, en fremragende popstjerne. 
Han er også en fargesprakende personlighet - hvorfor kommer ikke dette frem på en soloplate? 

Hør på forgjengerens «When I Reached The Moon», eller «Real Meaning» på det siste a-ha-albumet. 
Hør hvor mye mer tent han fremstår i syntetiske omgivelser. 

«Brother» er ihjelprodusert av svenske Peter Kvint; sikkert en trivelig fyr, men hvorfor skal Morten fuckings Harket jobbe med anonyme, middelmådige bakmenn? 

Om han absolutt må samarbeide med en svenske, burde det heller vært med en kar som Avicii. 
En ung, dristig lyd-demon som vet hvordan man får musikk til å pulsere og en klassevokalist til å skinne. 

Det gjør ikke Harket her. 

BESTE LÅT: 
«Brother» 

* Slippes fredag 11. april 
