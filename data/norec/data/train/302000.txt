Med iPad'en foran ansiktet
Jenny Skavlans netthumor-TV falt til jorden. 

TV: 
Ikke la deg narre av kanal og sendetidspunkt. 
Som et «Nytt på Nytt» for den nye, sosiale medievirkeligheten, med en Skavlan som programleder og et navn som rimer på «Beat for Beat», er «Tweet4tweet» helt åpenbart ment som framtidas gullrekkefyll. 

Programmet er nærmest en blåkopi av «Nytt på Nytt» i format, takt og tone, faktisk - og i så måte får det være NRKs trøst at heller ikke Jon Almaas og kompani fikk det helt til i sitt premiereprogram for over 12 år siden. 

For da Jenny Skavlan, Hasse Hope og Øyvind Vogt med gjester i går skulle vitse om alt det folk sier og gjør i sosiale medier, tvang det seg fort fram et akutt behov for å holde iPaden opp som ei pute foran ansiktet. 
Dessverre av den årsak at man ble beskjemmet på programledernes vegne, ikke av alt det de hadde funnet fram til oss. 

Det var ikke morsomt, det var flaut, og det var flaut på feil måte. 

Et av «Tweet4tweet»s problemer handler om medienes egenart - et gullkorn fra Twitter sitter ikke nødvendigvis like godt når det leses opp på TV (det funker ikke alltid godt når det gjentas i avisa heller, det skal sies, og det ble sagt). 
Et annet problem handler om hastighet - på internett går det fort unna, og Stoltenbergs digitale nabokjerringer og Nord-Koreas propagandavideoer føles allerede gamle og utvitsede. 

Et mer alvorlig problem er at manuset i går var så slett at både gjester og programledere ble hensatt til desperat improvisasjon rundt genuint ikke-morsomme temaer som rasisme, dyresex og Trine Grung. 
Det på tross av at programmet ikke går direkte. 

Synd! 
For det er behov for humor og satire om nettlivet slik det arter seg i Norge. 
Det bare ikke sikkert det skal gå på TV. 
Det er ikke sikkert det er NRK som skal stå bak det, heller. 
