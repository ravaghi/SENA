Skambankt:«Søvnløs» 

(Sony Music) 

De kaller seg Skambankt. 
Da handler det gjerne om å få en rett i trynet. 

Og slik er det. 
Ikke med boksehanske lenger, riktignok - snarere med en hekla vott. 
Tiden med utstrakte never er over for dette bandet. 

Terje Vinterstøs Skambankt er noe av det beste du kan få av nyskapende norsk rock for tiden. 
Aggresjonen er der, i like store doser som det melodiøse. 

Punken fra bandstarten er imidlertid borte til fordel for et mer polert lydbilde, men Skambankt har likevel ekstragiret som gjør at de akselererer fra de fleste andre likelydende, norske band. 

Skambankts lille problem på sitt fjerde album er nettopp sjefen sjøl. 
Terje Vinterstø er en utmerket gitarist - hvilket han i en årrekke har bevist i Kaizers Orchestra - men han er definitivt ingen stor vokalist. 
Denne gangen er han også gjemt så langt bak i miksen at man aldri hører et særpreg. 
Hvilket er ganske vesentlig for et band som ønsker å toppe VG-lista. 

Riffmessig er «Søvnløs» både hissig, deilig energisk og oppfinnsom, selv om idolene noen ganger blir overtydelige. 
En låt som «Amnesti» ville aldri sett dagens lys uten at Vinterstø og hans kompiser hadde spilt ZZ Top for full maskin i barneårene. 

Samtidig trenger vi Skambankt, rett og slett fordi god, norsk kommersiell hardrock er mangelvare. 

Der de lokale heltene i Kvelertak (som her får sin rettmessige kollegahilsen à la Mötorhead i «Nattergal») har tatt det meste av oppmerksomheten så langt i år, burde Skambankt både overta rampelyset og favne bredere så langt inn i karrieren. 

Om de gjør det? 
Tja. 
Eller nei. 
Det skal mer til enn en utmerket produksjon for at en hel skambankt nasjon lar seg lokke av en gitarist som tror han kan synge. 

BESTE LÅT: 
«Jesus av vår tid» 
