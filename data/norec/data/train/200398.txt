TEST:Ny Mac mini 

Nå har den kommet og vi har sjekket den ut 

Mac mini har kommet i helt ny utgave, kabinettet er laget med den samme aluminiumsteknikken som brukes i MacBook Pro. 

Vi har tidligere skrevet om maskinen, du finner artikkelen her. 

Vi har nå fått sjekket ut et eksemplar, her kommer våre erfaringer. 

Førsteinntrykk 

Innpakningen er ganske nett og kompakt og innholdet er en gedigen klump. 
Det kjennes ut som en massiv aluminiumsblokk, som den en gang var i begynnelsen av produksjonsprosessen. 

De akkurat litt for skarpe kantene vi kjenner fra MacBook Pro er på plass, det ser flott ut, men vi synes ikke det gir noen spesielt god følelse. 

Men det er ikke til å unnslå at maskinen oser av kvalitet, og skiller seg kraftig ut fra nesten alt annet elektronisk utstyr som vi har befatning med. 
Og det er en del. 

Sammenligner vi med tidligere Mac mini-modeller er den nye større i fotavtrykk, men lavere i høyden. 

Bakpanelet er praktisk og oversiktlig, og det eneste tilbehøret som følger med er en strømkabel og en overgang fra HDMI til DVI. 

Oppkobling 

Det er ikke mye å velge mellom hvis du skal velge resten av utstyret fra Apple for å få en Mac mini opp å kjøre. 
De har en eneste skjerm på programmet, to tastaturer og en mus. 

En slik kombinasjon blir også ganske dyr, Apple-skjermen på 24 tommer og 1920x1200 oppløsning ligger på 7790 kroner i tillegg til 6590 kroner som er den laveste prisen for en Mac mini . 
Velger du derimot en komplett iMac med 21,5-tommers skjerm kommer den på 9490 kroner, og har bedre spesifikasjoner enn en Mac mini. 

Det er forøvrig interessant å sammenligne med vår test av den første Mac mini fra januar 2005, da var den utstyrt med en G4 prosessor og 80 GB disk, og kostet 6 780 kroner med WLAN og Bluetooth. 

Vi koblet maskinen med DVI til en gammel HP-skjerm med oppløsning på 1920x1200 og en tilfeldig kombinasjon av USB- tastatur og mus vi hadde liggende. 
Alt foregikk uten problemer, OS X er stort sett helt uproblematisk når det gjelder tilkobling av nytt utstyr uansett produsent. 

Mac mini har innebygget støtte for trådløst nett, og fanget opp flere nettverk enn de fleste andre maskiner vi har testet i disse områdene. 

Nytt i denne modellen er at det er enkelt å åpne lokket på undersiden, hvis du vil sette inn mer minne. 

I bruk 

Mac mini bruker ikke den aller siste prosessorgenerasjonen fra Intel, men grafikken har blitt kraftig opprustet i forhold til tidligere. 
Maskinen har en ytelse som oppleves som helt kurant til hjemmebruk. 

Skal du ha noe som er påtagelig merkbart vassere må du over på Core i7, som vi har testet i de nye MacBook Pro'ene. 

Geekbench Score på Mac mini var på 3380. 
Til sammenligning klarer den største MacBook Pro-modellen 5766 og monsteret Mac Pro leverte hele 15 363! 

En vanlig minibærbar, også kalt netbook, leverer typisk rundt 900. 
Vi tipper mange vil bruke Mac mini i stua, og da er selvsagt støy et viktig poeng. 

Her klarer minien seg bra: 
Den støyer svært lite og blir heller ikke nevneverdig varm. 
Det eneste vi hører er litt tikking fra harddisken når den er i bruk. 
Viftestøyen er svært lav og helt uten pipetoner. 

Konklusjon 

Mac mini leverer rett og slett midt på treet ytelsesmessig, og er verken spesielt kraftig eller svak på noen typiske bruksområder. 
Det som i første rekke skiller den ut fra andre alternativer er designet og formatet, hvorvidt det er noe som passer deg vet du best selv. 

NB: 
Vi har nå også prøvd Mac mini som mediecenter, og heller ikke der ble vi fullstendig overbevist. 
Test: 
Mac mini har en svakhet 
