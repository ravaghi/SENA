Test: elektrisk varmepledd
Julegaven som varmer. 

Kjenner du noen som helst vil sitte utendørs, hele året? 
Eller noen som alltid fryser, nesten uansett hvor varmt det er? 

Årets julegave til frossenpinnen kan være et elektrisk varmepledd. 
Vi har testet dette fra OBH Nordica. 

Lurer du på hva som ligger under treet i år? 
Sjansen er stor for at du får noe av dette: 
Her er elektronikkgigantenes storselgere 

Dette sier produsenten 

Varmepleddet måler 160x120 cm og er i hundre prosent polyester, eller fleece om du vil. 
Det har ni ulike temperaturinnstillinger, du kan selv justere hvilken grad av varme du ønsker. 
Det bruker omtrent 10 minutter på oppvarming, og har en overopphetingssikring og en timer som slår seg av etter 75 minutter eller 12 timer. 
Pleddet kan vaskes for hånd eller i maskin på 40 grader. 

Pleddet kommer i svart eller brunt og koster 1.199 kroner. 

Dette synes vi 

Varmepleddet er i ganske tykk fleece, og ørlite klumpete. 
Men det er mykt, og langt unna stivheten og tyngden vi husker fra det lille varmeteppet vi varmet opp sengen med på 80-tallet. 

Det er stort nok til å pakke inn nesten hele kroppen, og varmer godt, selv før vi skrur på varmen. 

Innstillingene er enkle, og det er lett å regulere hvor varmt vi ønsker det. 
Ledningen er også relativt lang, 2,4 meter, så det var aldri noe problem for oss å finne en stikkontakt i passende avstand. 

Varmetrinnene er greie, og til tross for at pleddet ble utprøvd på iskald veranda i temperaturer ned mot nullpunktet, var det aldri aktuelt for noen av testpersonene å bruke det på full styrke. 
Her er det altså mye å gå på, og det skal godt gjøres å ikke bli varm nok. 

Alternativene: 

Er frossenpinnen du kjenner litt mer opptatt av design og interiør enn snittet, vil vi imidlertid anbefale en annen løsning. 
Hos møbelkjeder som Skeidar, Bohus, Living eller Ikea får du kjøpt sauepelser relativt billig, disse varmer godt å sitte på, og egner seg spesielt godt på uteplassen. 
Dette er også et langt mer prisvennlig alternativ. 
Skinnene koster fra rundt 250 kroner. 

Fine pledd får du også, i en rekke ulike varianter. 
Vi liker godt Elvangs supermyke pledd i babyalpakkaull, som fås i rundt tyve ulike farger til 1.499 kroner. 
Synes du prisen blir litt stiv, fås Elvang-pleddene også i en 50/50 blanding alpakka og vanlig ull til 699 kroner. 
Dette er også omtrent det du må ut med for et klassisk Berger-pledd. 
Og er budsjettet ditt ennå mindre, fås fine ullpledd fra rundt 200-lappen hos de store møbel- og tekstilforhandlere. 
