Korslaget-Joddski omfavner kjærligheten
Mer love enn i Tungtvann-tida. 

||| 
ALBUM: 
Legenden vil ha det til at Jørg-1 gjennom hele Tungtvanns karriere prøvde å bake mer kjærlighet inn i tekstene, men ble nektet av Poppa Lars. 

Det er mulig det er noe i dette, for når Jørg-1, eller Det Store Korslaget-Joddski som han nå heter, er klar med soloplate er musikken betraktelig lysere til sinns enn tidligere. 

Karibiske rytmer ligger i bunn, men sjangermessig er det åpne sluser. 
Michael Krohn dukker opp på en halvhjertet rockelåt, på «Skru det opp» høres Joddski og RSP ut som en sinna Spank Rock produsert av Timbaland. 

Den trommedrevne «Kronen» er enten veldig uferdig eller veldig smart, den er i hvert fall vanskelig å bli ferdig med. 

Coverlåten «Sannhetsserum» og «Boyaka Boyaka», som beiter på Black Sheeps «Oro Jaska Beana», er begge mer kopier enn selvstendige tolkninger, og kunne sammen med i overkant lettvinte låter som «Ukjent nummer» («jeg tar ikke telefonen når et ukjent nummer ring/de som ring med skjult nummer når ikke fram på telefonen min») med fordel blitt luka ut. 

Alt er ikke lov selv om man er frisinnet og flink, selv ikke i «Krig og kjærlighet». 
