Glitrende om 70-talls-svindlere i USA
Å bruke en oppdiktet sjeik for å lure penger av folk er ikke et vilt påfunn fra Hollywoods manusskrivere. 
"American Hustle" er blitt en skikkelig underholdende film om en bedrageriskandale som fant sted i 1978. 

"American Hustle". 
Regi: David O. Russell. 
Med: 
Christian Bale, Jeremy Renner, Amy Adams, Bradley Cooper, Robert De Niro, Jennifer Lawrence. 
USA 2013. 
2 time 17 minutter. 
Aldersgrense: 11 år. 
Egnethet: Ungdom/Voksen. 

"Bygd på en sann historie", står det gjerne i en undertekst, men regissør David O. Russell lar bare – beskjedent, men elegant – en radioreporter si "noe av dette skjedde". 
Så fyrer han løs med en presentasjon av Irving Rosenfeld (en oppfetet Christian Bale) som limer en tupé på sin blanke isse. 
Snart treffer skurken sine medsammensvorne – en FBI-agent og en elskerinne – og forsøker å få en borgermester til å ta imot bestikkelser. 

Slik avslører "American Hustle" på fascinerende vis skandalen rundt den virkelige lurendreieren Mel Weinberg. 
Sammen med et britisk kvinnfolk lokket han ofre i pengenød med løfter om store lån mot et klekkelig honorar. 
Da paret ble avslørt, slapp de påtale mot at de samarbeidet med FBI for å avsløre korrupte politikere og forretningsfolk. 

Lokkematen var å arrangere møter med en påstått formuende, men akk så falsk sjeik. 
Av slikt følger en herlig scene der en meksikaner kles ut som araber for å overbevise politikere og mafia om sin eksistens. 

Det som gjør filmen så severdig er dyktige skuespillere i alle ledd, utspjåket i til dels lattervekkende seint-70-talls-klær og hårfrisyrer (Jeremy Renner som borgermesteren, haha). 
Bale og Amy Adams er fantastiske som skurkeparet, Jennifer Lawrence vidunderlig som Rosenfelds temperamentsfulle kone, Bradley Cooper overbevisende som den selvopptatte FBI-agenten, og Robert De Niro skaper en giftig mafia-sjef som nesten velter hele komplottet. 

Gjennomført vellaget. 
Gå og mor dere. 
