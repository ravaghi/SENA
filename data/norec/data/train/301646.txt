Så lenge leken er god
Laudabel leketøysfiguradapasjon. 

FILM: 
Hvorfor har den mystiske kultfiguren Snake Eyes (spilt av Ray Park, «Darth Maul» i «Star Wars: The Phantom Menace»), endt opp så klumpete i bevegelsene? 
Han er en ninja, jo. 

Hvorfor avslutter alle skuespillerne replikkene sine med å si navnet på den de snakker med? 
Er det for å etablere et for mange fremmed persongalleri, eller er det fordi de har studert Tommy Steine og Katrine Moholts programledersparring? 

Og selv om jeg vel skjønner at det er bekymringsverdig for alle hvis en stormannsgal våpenhandler (britiske Christopher Eccleston) har mobilisert en hær av soldater med «komplett uvirksomhet i selvoppholdelseskortex», er det ikke mer bekymringsverdig at han kysser sin allierte, «The Baroness» (en noe feilcastet Sienna Miller), så gjennomført ... slafsete? 

Militærgadgets 
Dette er nok de mest kritiske innvendingene jeg klarte å reise mot «G.I. 
Joe: The Rise of Cobra», en film om et oppdragsbasert eliteteam av paramilitære soldater, basert — i likhet med sommerens andre store og mindre vellykkede blockbuster, «Transformers 2» — på en leketøyskolleksjon og tegnefilmserie fra første halvdel av 80- tallet. 

Som med Transformers går det an å stusse over at regissør Stephen Sommers fortaper seg i militærgadgets, flykampsekvenser og trendfølsom teknologiangst heller enn å virkelig adaptere det historiske forelegget sitt — så vidt jeg husker, var det å gjenoppbygge latinamerikanske bananrepublikker som opptok G.I. Joe før i tida, ikke partikkelakseleratorer. 

Samtidig er Sommers kapabel til å skape øyeblikk som er akkurat så sjarmerende tegneserieaktige som man kunne håpe på, som når han presenterer «G.I. 
Joe»-hovedkvartereret med et tverrsnitt av de ulike etasjene som både sender tankene til Wes Andersons «Livet under vann med Steve Zissou» og endeløse lørdagsmorgener med Sky Channel. 
Etter hvert viker heldigvis også den verste nanoteknologifetisjen til fordel for tilblivelseshistorien man jo er her for — framveksten av den overnasjonale terrorbevegelsen Cobra og dens kledelig onde «Cobra Commander». 

Våpen og pupper 
Men om dette holder til en serie filmer, som det dermed er lagt opp til? 
I så fall må nok verden være ganske kraftig sultefôret på «våpen, pupper, rompe, ikke noe skuespill», som Sienna Miller har oppsummert filmen. 

Eventuelt bare ønske seg litt komplett uvirksomhet i selvoppholdelseskortexen for en kveld. 
