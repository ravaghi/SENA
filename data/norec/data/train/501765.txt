En råtass av et monument
Olav Kyrre-monumentet i Byparken skapte heftige krangler, og tok nesten livet av kunstneren Knut Steen. 

I 1969 vant kunstneren Knut Steen konkurransen om utformingen av et monument tilegnet Bergens grunnlegger: 
Olav Kyrre. 
Tanken var opprinnelig at monumentet skulle stå i nærheten av rådhuset, som den gang var under bygging. 
Men selv om Steen vant konkurransen, var utkastet den gang såpass radikalt at han måtte lage en revidert versjon. 
I tillegg ble monumentet foreslått flyttet til der det står i dag; søndre plen i Byparken, like ved Bergen Offentlige Bibliotek. 

I prosessen hold Steen motet oppe: 

– 
Jeg håper reaksjonen vil være positiv. 
Det vil fortsette å være en levende prosess så lenge jeg holder på med det, sa Steen til BT i 1971. 

Kunstneren så nok ikke for seg nøyaktig hvor lang prosessen skulle være. 

Monumentet ble ikke reist før i 1998, 29 år senere. 
Bergens kulturliv har levert noen saftige krangler opp gjennom historien, men jeg mener krangelen om Steens monument av Olav Kyrre tar kaken. 

De positive reaksjonene lot vente på seg. 
Kunstneren måtte i stedet gjennom utskjelling, sinte avisinnlegg og flere bystyremøter. 
I 2006 tok BT for seg noen av kranglene rundt offentlig utsmykning. 
I artikkelen kan vi lese at billedhoggeren selv skal ha beskrevet det 30 år lange spetakkelet som en prosess som nesten tok livet av ham. 

I samme artikkelen får vi også en smakebit av kritikken og reaksjonene som kom etter avduking: 
«At det skal være en konge som kommer til hest? 
Nei, jeg trodde det var noe skrammel de hadde glemt igjen fra 17. mai», sa søstrene Lillemor og Ingrid (da 73 og 78 år gamle) til BT. 
Andre sammenlignet den med et jagerfly. 
Tidligere kulturjournalist i BT, Reidar Storaas, derimot, mente i anledning kunstnerens 75-årsdag i 1999 at saken lignet «en hekseprosess». 

Det er selvsagt lov ikke å like den, men jeg synes det ville vært et tap om skulpturen aldri hadde kommet på plass. 
Skulpturen er en råtass av et monument og var definitivt forut sin tid. 
Husk at Steen vant konkurransen i 1969. 
Det er nesten femti år siden, men det kunne like gjerne vært i går. 
Den fremstår som høyst moderne og minner meg ikke om noen andre skulpturer av viktige statsborgere jeg har sett tidligere. 
Og godt er det. 
Er det noe Bergen sannsynligvis har nok av, er det bronseskulpturer. 

Det som også er interessant, er spørsmålet om hvorvidt denne skulpturen er en konge og bygrunnlegger verdig. 
Det synes jeg den er. 
Gjennom Steens materialvalg, stil og formspråk gjøres det ekstra stas på en så viktig skikkelse som Olav Kyrre. 
Monumentet utstråler også kvaliteter en konge burde ha: mot, styrke og ambisjoner. 

Les hva BTs anmelder synes om de andre omstridte skulpturene i serien: 

Jeg kan ikke annet enn å ta hatten av for både kunstneren og fagutvalget som sto for den endelig avgjørelsen. 
Hadde Steen fremdeles vært i live, ville jeg gitt ham en klem for at han aldri ga opp. 
Skulpturen bidrar til en variert og spennende utsmykning av Bergens offentlige rom. 

Kilder: 
«Skulpturvandring i Bergen», Store Norske Leksikon og Bergens Tidendes arkiv. 
