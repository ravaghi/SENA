PÅSKEKRIM: Pillerus og kald sex i ny «Stavanger-krim»
BOK: 
Jeg måtte skrive «Stavanger-krim» i anførselstegn denne gangen ôg. 
Litt bittert. 

Heine Bakkeid: 
Møt meg i paradis. 
Kriminalroman. 
461 sider. 
Aschehoug forlag. 

For boken begynner i Stavanger, akkurat som sist. 
Hovedpersonen, den pilleavhengige eks-politimannen Thorkild Aske, henger på hybelen sin under bybrua og spiser middag hos psykiateren sin på Eiganes. 

Men så reiser Aske fra oljebyen til allslags plasser; Turene går til Oslo, Tjøme, Orkdal, Molde, Arkhangelsk, Moskva, Kristiansand og Svolvær. 
Det er bittert at Aske ikke kan holde seg hjemme. 
Vi er jo ikke akkurat utskjemte med fiktive mord her i byen. 

Hoteller og flyplasser er like over alt, så når handlingen flakker så vidt, blir det ikke tid til å gå særlig i dybden på byer og miljø. 

Den bortkomne datter 

Planen er at Aske skal bistå den berømte krimforfatteren Milla Lind med undersøkelser til hennes nye bok. 
Linds forrige konsulent ble skutt i nakken. 
Men det hadde ingenting med konsulent-jobben å gjøre. 
Nei da, helt tilfeldig! 

Den vakre Millas krimfortelling skal ta utgangspunkt i en virkelig sak der to jenter forsvinner fra en barnevernsinstitusjon. 
Tull og tøys selvsagt! 
Milla leter etter sin bortkomne datter. 

Heine Bakkeid ble født i Kvæfjord 1974, og studerte i Stavanger. 
I sin første krim – «Jeg skal savne deg i morgen» – langet han ut språklige mageslag som dette: 
«Håret ligner en mislykket reirkonstruksjon fra et fuglepar som bare ikke bryr seg lenger, og skjeggstubbene stikker ut fra den gustne ansiktshuden som en dypvannsfisk.» 

Jeg savner den språklige leken fra «Jeg skal savne deg i morgen». 
Denne er også godt skrevet, og en vil lese fort videre. 
Men det sprutet mer av språket forrige gang. 

Teksten er delt inn i seks deler: 

Det blir akkurat passe lagnadstungt. 
Aske sliter med sine demoner, som er pilleavhengighet og minnet om den vakre Frei. 
Hun døde i et bilvrak, Aske hadde kjørt bilen i GHB-rus. 

Kald sex 

Den promiskuøse Milla forer vår mann med piller for sex. 
Det blir kalde omfavnelser, der de to diskuterer seriemorder-teorier mens de har seg. 

I forrige bok var det en del overnaturlige mystikk. 
Aske møtte en klarsynt kvinne som manet fram både det ene og det andre, og Draugen seilte høyt på bølgekammene. 
Her det lite sånt, bare en diskusjon om forskjellen på himmelen og paradis. 
Himmelen er best, mens paradis er økonomiklassen, visstnok. 

Psykiateren til Aske – Ulf – er gift med sexologen Doris. 
Hun er et kvinnemenneske full av flaue, pinlige sex-spørsmål. 
Doris blir et morsomt innslag i en ellers veldig mørk bok. 

Litt forutsigbart 

En kan stundom ane hva som vil skje, før det skjer i denne boka. 
Forrige gang lette Aske etter bortkommen sønn, denne gang er det datter. 
Forrige gang ble det action-klimaks i sjøsprøyten i Nord-Norge, denne gang på skumle snaufjellet, med dårlig mobildekning. 

Men Bakkeid er en dyktig forfatter. 
Jeg ønsker meg egentlig bare mer handling fra Stavanger. 
