«Gjengangere:»Norske fengsler er ingen syklubb 

Fengslende thriller om livet bak murene. 

«Det prates så mye her inne at man skulle tro det er en syklubb,» sier Josef i en scene i Gjengangere. 
Etter å ha sett det som omtales som landets første fengselsfilm, er det klart at livet på innsiden av murene ikke er noen idyll. 

Fengselsfilmer har tradisjonelt vært en amerikanskdominert sjanger. 
Felles for mange av dem er at hovedpersonen føler seg uskyldig dømt, og målet er enten å overleve eller å rømme. 
Sjangeren rommer alt fra rørende Frihetens regn (1994) til actionfylte rømningsfilmer som The Great Escape (1963). 

Virkelighetsnær og troverdig 

Ofte skildrer fengselsfilmen brutale miljøer og macho menn – den ene mer usympatisk enn den andre. 
I Leon Bashirs film er det ingen helter, ingen uskyldige, bare grader av skyld. 
Fengselet har sin egen justis og domineres av albanerne, pakistanerne og nynazistene, som er de verste av de verste. 

Hyggelig for filmens kjønnsbalanse er det at Lene Nystrøm gir et godt portrett av fengselsbetjenten som vet å sette seg i respekt, selv hos de mest hardbarkede innsatte. 

Bashir har selv tilbrakt tid i fengsel, så han kjenner miljøet. 
Han slo gjennom med den rå gangsterfilmen Izzat (2005). 
Regissøren tok en liten tur innom gangsterkomedien med Tomme tønner (2010), men med Gjengangere er han tilbake i det mer brutale landskapet. 

Ekstremt ubehagelig 

Josef, som spilles av Bashir, er vanekriminell. 
Han kjenner miljøet og prøver å passe på nykommeren Chris (Selem Zina). 
Om filmen er realistisk eller ei, vet ikke jeg, men innenfor sitt univers fremstår den som virkelighetsnær. 
Filmen er ikke hypervoldelig, men den har noen ekstremt ubehagelige scener.Mennesker uten empati og respekt for menneskeverd skildres på en troverdig måte. 

Et av filmens problemer er at alle karakterene i filmen er grunnleggende usympatiske – inkludert hovedpersonen. 
Albanerne er tause og skumle, pakistanerne er litt kulere, mens nynazistene med Lille Hitler (Kim Sørensen) i spissen ikke akkurat har kontroll på sine voldelige impulser. 

Du får se Josefs tragedie i tilbakeblikk. 
Spørsmålet er om disse burde vært porsjonert ut litt tidligere, slik at Josef tidligere fikk trekk du som publikummer kan sympatisere med. 

Gjengangere er både tøff og nervepirrende, men den hadde tjent på mindre stereotype karakterer. 
