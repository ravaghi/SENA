Gir deg frysninger
Drama/thriller 

Canada/Frankrike 2013 

Regi: 
Xavier Dolan 

Manus: Michel-Marc Bouchard, Xavier Dolan 

Skuespillere: 
Xavier Dolan, Pierre-Yves Cardinal, Lise Roy, Evelyne Brochu, Manuel Tadros, Jacques Lavallée, Anne Caron, Olivier Morin 

Aldersgrense: 
15 år 

Egnethet: 
Ungdom/voksen 

Mange her i landet har kanskje ikke fått med seg navnet Xavier Dolan, men med sin fjerde spillefilm «Tom at the Farm» viser han igjen et kreativt talent og en spennvidde som er få forunt. 
Han både regisserer, har skrevet manuset og spiller hovedrollen i denne intense filmen som garantert vil gi deg frysninger. 

Tom (Xavier Dolan) reiser ut til landsbygda for å delta i kjærestens begravelse. 
Når han kommer dit oppdager han raskt at forholdet deres har vært en hemmelighet. 
Kjærestens homofobe bror, Francis (Pierre-Yves Cardinal), er den eneste som vet sannheten om Tom. 
Francis innleder et sadistisk og psykologisk spill, der han tvinger Tom til å forlenge oppholdet og late som om han er en annen for å skjerme moren. 
Gradvis forstår 
Tom at det ikke er sikkert at Francis noen gang vil la ham reise derfra. 

Filmen hadde premiere på filmfestivalen i Venezia i høst, der den fikk kritikerprisen for beste film. 
Dolan holder kortene tett til brystet, og avdekker bare akkurat nok informasjon — men aldri for mye. 
Det fører til at en hele tiden sitter ytterst på stolkanten i spenning for en vet aldri helt hvilken retning filmen tar. 
Filmen har helt klare likhetstrekk til flere av Alfred Hitchcocks filmer. 
Fabelaktig grusom. 
