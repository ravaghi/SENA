Deilig skummel skrekkfilm for barn
Nordisk sommeridyll og gotiske grøss kombineres med stort hell i denne svenske spøkelseshistorien. 

Det er ingen tilfeldighet at «Rom 213» fikk årets filmpris på Barnefilmfestivalen i Kristiansand. 
Dette er en film som både er skikkelig mystisk og skummel, og samtidig filmatisk interessant. 
Dessuten er den konsekvent sett fra de 12-årige jentenes synsvinkel. 
I tillegg får de lov til å være både smarte og redde, usikre og modige, nysgjerrige og handlekraftige. 
Her er ikke spor av den litt nedlatende fremstillingen av fnisende, selvopptatte ungjenter som mange tilsvarende filmer skjemmes av. 

Jentefellesskapet er svært troverdig skildret, de er både venner og av og til sjalu eller misunnelige på hverandre. 
Lange blikk mot guttene og gryende, sky og småsjenerte forelskelser skildres med ømhet og varm humor, på en måte som får en aldrende dame til å huske hvordan det var som om det var i går. 

Men filmen byr altså ikke bare på deilig romantikk. 
I bunnen ligger en mørk mystikk. 
Også den behandles overraskende originalt, selv om regissør Emelie Lindblom tar godt for seg av alle virkemidlene den gotiske spøkelseshistorien byr på. 
Ting forsvinner, lyset slår seg av og på, dører åpner seg på mystisk vis, skremmende saker viser seg i speil. 
Mystiske brev dukker opp. 
Skogen er mørk og hemmelighetsfull. 
Huset feriekolonien holder til i, ligner et smådystert lite slott. 

Hit kommer Elvira for å være en uke. 
Venninnen hun skulle reise med, er blitt syk. 
Elvira kjenner ingen av de andre, og lurer på om hun vil få venner. 
Hun får rom sammen med Meja og Bea, men en vannlekkasje gjør at de må installeres på rom 213, som har stått låst i mange, mange år. 
Allerede første natten begynner merkelige ting å skje. 
Men skyldes det noe overnaturlig, eller er det bare de tre jentene – eller noen av guttene – som driver ap? 

Filmen veksler helt nydelig mellom skrekkeffekter, spenning og rolige passasjer, der skildringen av ungjentene og den lyse, nordiske sommeren sender tankene til så vel svenske som franske klassikere som riktig nok ikke er myntet på barn, men som det er fint å se så lekent integrert i en sjangerfilm som dette. 

«Rom 213» bygger på en roman av Ingelin Angerborn. 
Flere av bøkene hennes er å få på norsk. 
