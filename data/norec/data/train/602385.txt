En flott sommer med Helene Bøksle
Landets beste vokalist viser hvorfor vi kan kalle henne akkurat det. 
Nok en gang! 

Helene Bøksle skal ut på sommer-turné. 
I konsertbagasjen har hun blant annet med seg sanger som hun ga ut i fjor, sammen med far Ivar Bøksle, kalt "Sanger fra vår ø", pluss de fem som fins på denne EP'en. 
Tre av dem er helt nye innspillinger. 
De fins bare på digitale plattformer. 

Noen av sangene er kjente klassikere fra sangboken og salmeboken. 
EP'en åpner med "Vi skal ikkje sove bprt sumarnatta" med tekst av Geir Tveitt og melodi Aslaug Låstad Lygre. 
Den fins allerede i mange versjoner, men som seg hør og bør så leverer Bøksle den beste til nå. 
Hun klarer å gjøre denne sangen til sin egen med sin sterke stemme og med et arrangement som treffer tekstuniverset. 

Det er lett å komme i godt sommerhumør når vi hører, "Kom venner". 
Akustisk og med tøft og fargerikt felespill. 
Tittelsporet er så nydelig og mektig at man får lyst til å sette seg nede ved fjæresteinene eller på svaberget og høre og se bølgene fra havet skvulpe mens måkene skriker og jager etter mer mat. 

De to andre låtene er sakrale. 
Erik Bye skrev "Blå salme". 
Her gjør Helene Bøksle en sterk versjon av den. 
Den bygger seg opp, og det låter autoritært og forførende. 
Til slutt tar Bøksle for seg den 110 år gamle salmen til Anders Hovden, "Fagert er landet". 
Dette er en slags fedrelandssang som mange sang på klasserommet på 50- og 60-tallet. 
Det var til og med mange som måtte pugge den. 

Helene Bøksle ber ikke om at vi skal pugge den, men hun gjør såpass mye nytt med den at salmen framstår som relevant også i 2017. 
Det er slik det er med henne; hun skaper liv i sangene hun synger uansett om de er gamle eller nye. 
Det gjør hun fordi hun har den sterkeste stemmen i landet, og fordi hun og musikerne hennes vet hvordan de skal gjøre det nennsomt, betagende, vakkert og fintfølende. 

Nasjonalromantikken lever videre med Helene Bøksle. 
