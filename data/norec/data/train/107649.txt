El Caco «The Search»
(Black Baloon Records) 

Hardtslående trio overrasker 

El Caco har med «The Search» levert sitt tredje, beste og mest varierte album til dags dato! 

2004 ble året da WE opplevde et velfortjent gjennombrudd. 
I år er kanskje turen kommet til trioen El Caco, som endelig har maktet å forløse sitt ikke ubetydelige potensial. 

Øyvind Osa, Thomas Fredriksen og Anders Gjesti har nemlig innsett at gode melodier, variasjon, luft og dynamikk er nødvendige ingredienser om du skal nå utover klikken av dedikerte fans. 

De 11 låtene er produsert av bandet selv, men El Caco har hatt næringsvett nok til å overlate alle vokalspor og sluttmiksen til Daniel Bergstrand. 

For første gang er det faktisk mulig å høre at bassisten Osa har en flott stemme, enten det er snakk om knugende hardrock eller mykere låter som viser en ny side av El Caco. 

Best er såre greier som «Underneath» og ikke minst «Dislocated» som byr på noe av det vakreste jeg har hørt så langt i år, uansett genre. 

Det er derimot ikke ensbetydende med at El Caco er blitt myke. 
Tvert imot. 
Muskuløse og stålharde spor som «Lord It», «Substitute» og «Straitjacket» flår nemlig huden av hvem som helst. 

ESPEN A. HANSEN 
