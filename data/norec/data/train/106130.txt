Lekker basket
Gatebasket på neste generasjon er morsommere enn sporten i virkeligheten. 

Med «NBA Street Homecourt» tar EA sin sportsserie over mot neste generasjon. 
Presentasjonen er upåklagelig, grafikk, lydeffekter og musikk er av ypperste klasse, og spillet er faktisk utrolig morsomt å spille. 

For det meste. 

«NBA Street Homecourt» handler om gatebasket, der spillere fra NBA spiller mot hverandre tre mot tre, uten dommer, og med muligheten til å gjøre de mest fantastiske triks. 
Her kan man hoppe fire meter opp i lufta før man dunker, og drible ballen verre enn Harlem Globetrotters gjorde i sin tid. 

Og det fungerer, spillet er lettspilt og forståelig, men kan samtidig være litt vanskelig å få grep på. 
Å spille i forsvar er fortsatt like kaotisk og uoversiktlig som det har vært i alle basketspill, men angrepsspillet er mer spektakulært enn noensinne. 

Den største ulempen med spillet er mangel på ting å gjøre. 
Det hele er lagt opp til en karrieredel der du lager din egen spiller og skal forsvare din hjemmebane. 
Underholdende nok en stund, men snart går man lei, og da er det ikke mye mer å finne på når man spiller alene. 

Men sammen med kompiser er dette ypperlig underholdning. 
De spektakulære animasjonene, og den strålende musikken bidrar til en kjempemorsom spillopplevelse med venner. 

Derfor er det synd at den kjedelige enspillerdelen gjør at spillet kommer til å samle støv når du ikke har besøk. 
Og jeg ender opp på en firer i stedet for en femmer. 

PS: 
Spillet er også ute på PS3. 
