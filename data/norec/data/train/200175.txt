TEST:Skoda Yeti 

Skoda har aldri fått det helt til med crossover-SUV-en Yeti. 
Lykkes de denne gang? 

Tiden flyr, og det er allerede fire år siden Skoda lanserte modellen Yeti, kalt opp etter «Den Avskyelige Snømannen». 
Men det spørs om ikke kundene synes utseendet ble for avskyelig. 

For den store responsen har uteblitt, og det til tross for at salget av såkalte kompakt-SUV-er har tatt helt av de senere år. 

Yeti er en slags crossover-modell og ligger tett opp til konkurrenter som Nissan Qashqai og Mini Countryman. 
For å få dreisen på salget har tsjekkerne funnet ut at de skal lage to varianter av modellen. 
En by- og landeveisversjon med støtfangere lakkert i bilens farge, og et totalt sett penere uttrykk, og en offroad-versjon med tilnavnet Outdoor. 

Det første du legger merke til på begge utgaver er at de kulerunde tåkelyktene ved frontlysene er borte. 
Frontpartiet framstår mer elegant og mer harmonisk. 

Robust offroad-preg 

Outdoor-versjonen skal fri til de som søker det robuste. 
Her er det sort plast på nedre del av karosseriet rund baut, beskyttelsesplater foran og bak, som bidrar til et totalt sett grovere uttrykk. 

Du kan også legge til offroad-pakke som byr på blant annet flere beskyttelsesplater under bilen. 
LED-stripene og andre detaljer på designet kjenner vi igjen fra nye Octavia, som du kan lese test av her. 

Yeti har fått nytt utstyr som ryggekamera, nøkkelfri-start og lås i tillegg til siste utgave av en parkeringsassistent. 
Den hjelper deg med å lukeparkere bilen, samt kjøre den ut av parkeringsplassen etterpå. 
Sikkerheten er blitt bedre med hele ni airbager fra utstyrsnivå Ambition. 

Men det smarte «City Safe-systemet», som kan bremse bilen for deg i nødsituasjoner, er merkelig nok ikke integrert på den oppgraderte Yeti. 

I stedet har det kommet til flere andre kjekke innretninger, soms vendbar bagasjeromsmatte, holder for refleksvest under førersetet, lykt i bagasjerommet og søppelkasse ved døren. 

Få endringer innvendig 

Interiøret er lett overflatebehandlet med nye detaljer på dekor, og nytt stoff og mønster på setene. 
Særlig annerledes er det ikke blitt bortsett fra dette og nytt ratt. 
Kjørefølelsen i Yeti er heller ikke særlig endret. 
Det gjør for så vidt ikke noe, for modellen har alltid vært veldig god å kjøre. 
Helt på høyde med en av bestselger konkurrentene Mitsubishi ASX, som du kan lese mer om her. 

Den norske Skoda-importøren regner med at flesteparten vil velge firehjulstrekk på nye Yeti. 
Godt er det da å vite at den har fått siste versjon av Haldex, snor om er kommet i generasjon fem. 

Nytt er at systemet er blitt 1,4 kilo lettere og mindre vedlikeholdskrevende. 
Haldex-koblingen benyttes på biler med dreiemoment opptil 380 Nm. 

Du merker ikke forskjell fra tidligere Haldex-systemer, men siste generasjon skal naturligvis være enda bedre enn tidligere utgaver. 
På en offroadløype ved lanseringen var det i hvert fall intet problem å ta seg fram. 
18 cm bakkeklaring og offroad-modus gjør at Yeti Outdoor takler de fleste utfordringer greit. 

Imponerende 1,2-liter 

På motorsiden kommer Yeti med seks motoralternativer – tre bensin (1,2 TSI 105 hk, 1,4 TSI 122 hk og 1,8 TSI 160 hk) og tre diesel (1,6 TDI 105 hk, 2,0 TDI 110 hk og 2,0 TDI 140 hk). 
Alle er velkjente i VW-konsernet. 
Av ren nysgjerrighet måtte vi prøve hvordan innstegsmotoren med 1,2-liters turbobensin på 105 hk fungerte i bilen. 
Den imponerte stort og fungerer like bra som om det skulle vært en 1,6-liters bensinmotor uten turbo på rundt 120-130 hester. 

Trenger du ikke firehjulstrekk og bare er ute etter en praktisk bil hvor du sitter høyt, så er det et utmerket valg. 
Toliters diesel med 110 hestekrefter og firehjulstrekk vil nok bli bestselgeren, ifølge importøren. 

De lover også at prisen vil gå ned, selv om den i skrivende stund ikke er helt avklart. 
Lavere pris og godt utstyrsutvalg lover bra for en Yeti-opptur. 
Nå er det heller ikke sånn at utseendet lenger taler den imot. 
Norske bilkjøpere trenger nok bare å bli bevisst på den igjen. 
For det er ingen tvil om at Yeti er blant de mest praktiske kjøpene i klassen. 

Takhøyden innvendig er uvanlig god, baksetet er individuelt lengdejusterbart, midtsetet kan fjernes for å få en ekstra romslig fireseter og med 4x4 og 140 hester kan den trekke opptil 2,1 tonn hengervekt. 
Det er 100 kilo mer enn for eksempel Toyota RAV4. 

Konklusjon 

Skal jeg trekke fram noe negativt må det bli ergonomien bak rattet og detaljfinish. 
Jeg ville foretrekke å kunne trekke rattet enda lenger mot meg, og uansett sittestilling er det vrient å se toppen av instrumentpanelet. 

Hardplasten som er brukt i for eksempel dørpanelene er også av den ekstra kjipe sorten. 
Ettersom Octavia er blitt såpass bra som den er blitt, burde Skoda tatt tilsvarende grep her. 

Bagasjerommet kunne gjerne vært større, men skyv fram baksetet og totalen øker fra 405 liter til 510 liter. 
Hiv ut baksetene og du får med deg 1760 liter. 

Det såkalte Outdoor-tillegget blir kun 1.500 kroner, men jeg tror flesteparten vil gå for by-utgaven, slik tilfellet er for VW Tiguan. 
Totalt sett i Europa tror Skoda 56 prosent vil velge den framfor Outdoor. 

Uansett hvilken du går for, kan du slå deg til ro med at det var et temmelig bra valg. 
