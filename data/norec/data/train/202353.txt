TEST:Mercedes-Benz S 500 Coupé 4Matic er en av verdens beste biler nå 

Vi har tilbragt noen vinterdager med den mest luksuriøse og elegante Mercedesen. 

Det var i september 2013 at Mercedes-Benz viste en konseptbil som fikk publikum til å sperre øynene opp. 
Det var en kupé-versjon av den nye S-klasse, med en klart dristigere og mer elegant design enn det sedanversjonen av S-klasse kunne vise til. 

Til vår store glede kom produksjonsmodellen ut på markedet med en linjeføring tett opp til det konseptet hadde begeistret oss med. 

Erstatter CL 

S-klasse Coupé er etterfølgeren etter CL-klassen og vi kjenner lett igjen de elementene som imponerte oss da vi testet CL 500 for åtte år siden. 
Vi skrev dengang at bilen var mer enn bare en kupé-versjon av S-klasse. 
Tross det nye navnet er også S 500 Coupé noe mer enn bare det navnet indikerer, men dette er et ledd i det nye modellnavn-systemet til Mercedes. 

CL var etter vår mening en vakker bil og allerede en adskillig mer elegant versjon av S-klasse. 
Men med S Coupé synes vi designerne har gjort en enda bedre jobb. 
De har nesten klart å kamuflere de massive dimensjonene til den svære bilen med en rekke grep som gjør bilen velproporsjonert og elegant. 

Svær, men elegant 

En bil som tross alt er over fem meter lang og 190 centimeter bred, med en vekt på to tonn, kan vanskelig kalles «snerten», men det er nesten inntrykket den gir likevel, synes vi - og mange med oss, skal vi dømme etter kommentarene vi har fått. 

Fronten er fremoverlent og har et bestemt, nesten innbitt uttrykk. 
Panseret er langstrakt og det buede taket går over i en relativt kort hakk, på kupé-maner - og dette er ingen kombi-kupé, her er det separat bagasjelokk. 
Stigende karakterlinje nede og fallende linje oppe gir et mer kompakt inntrykk sett fra siden og forskjermene er fortsatt fremhevet, som på CL, men virker mindre svulstige. 

Hekkdesignen er et kapittel for seg - den er veldig utypisk Mercedes - ja ulik S-klasse sedan - og det tydeligste tegn på at S-klasse Coupé kan regnes som en egen modell. 

Ventilerte og dynamiske seter 

Interiøret oser luksus - særlig i vår overdådig utstyrte testbil med Designo skinninteriør med ventilerte komfortseter, som dessuten var av typen dynamiske multikonturseter! 

Det innebærer at enhver kan finne perfekt sitteposisjon, får støtte der det trengs etter kjøreforholdene, får massasje og holdes svettefri takket være ventilasjon - eventuelt varmes akkurat passe hvis det er kaldt... 

Men om design og luksus er en vesentlig del av det som gjør denne bilen så spesiell, er en minst like vesentlig del teknologien - og det er kombinasjonen av det hele som gjør S 500 Coupé til en av verdens beste biler. 

Massive krefter 

Det begynner med en heftig drivkilde - den nyeste utgaven av V8-biturbomotoren med 4.663 kubikkkcentimeter slagvolum. 
Maksimal effekt er 456 hestekrefter og den massive trekkraften, 700 newtonmeter, er tilgjengelig hele veien fra 1.800 til 3.500 omdreininger i minuttet. 

Og, bare for å understreke eksklusiviteten til S-kupéen: 
Dette er innstegsmotoriseringen! 
Og dermed finnes det ingen «rimelig » versjon av S-klasse Coupé - den koster fra 1,8 millioner og det blir nok ikke aktuelt for noen å signere kjøpskontrakten uten å ha huket av for en god del ekstrautstyr. 

Vår testbil, for eksempel, hadde en prislapp på 2.280.000 kroner - med andre ord ikke langt fra en halv million i ekstrautstyr, eller prisen på en beskjeden C-klasse. 

Toppversjonen heter S 63 AMG Coupé og den byr på 585 hestekrefter og 900 newtonmeter! 

Raskere enn man tror! 

For vår del fant vi vår mer beskjedne S 500 mer enn godt nok motorisert for norske forhold, og spesielt det vinterføret vi hadde under testen. 
0-100 skal gå unna på 4,6 sekunder under gode forhold og at det sparker godt fra, kan vi skrive under på. 

Men selv om bilen akselererer som en sportsbil, kjennes det ikke slik. 

Dette har selvsagt å gjøre med det sofistikerte understellet, (Med elektronisk kontroll av enhver krengningstendens eller uønsket fjæringsreaksjon), lydisoleringen og den generelt dempede følelsen inne i luksuskokongen denne Mercedesen er. 

«Rått og brutalt» er totale fremmedord i en S-klasse! 
Fartsfølelsen blir for øvrig til de grader filtrert at man skal holde øye med fartsmåleren (velg Head-up Display - HUD - som vår bil var utstyrt med), for ikke å risikere lappen. 

Forbikjøringer blir i samme bane en ren formalitet da også mellomakselerasjonene er meget raske takket være den fyldige momentkurven. 
Et forbruk på i underkant av literen per mil og noe over 200 gram CO2 per kilometer er selvsagt langt over snittet i markedet, men likevel temmelig bra når man ser på ytelsene. 

4Matic 

Av det som hjalp på den effektive fremdriften vi opplevde på vinterføre, var selvsagt firehjulsdriften 4Matic. 
Denne samarbeider elektronisk med antiskrens/antispinn-kontrollsystemene og er i utgangspunktet satt opp med momentfordelingen 45 prosent foran og 55 prosent bak. 

En to-platekobling i forbindelse med senterdifferensialen sørger så for at momentet fra motoren blir sendt fremover eller bakover etter behov. 

Mykt og nesten lydløst 

Syv trinns automat ved navn 7 G-tronic håndterer kreftene bra, selv om den ikke oppleves så kjapp som 8-trinns-automaten til BMW. 
Men det gires mykt og de alltid tilstedeværende kraftressursene fra motoren gjør fremdriften ubesværet og så effektiv at det virker avstressende. 

V8-motorens karakteristiske lyd er fjern og akkurat passe avdempet - den er bare akkurat tilstrekkelig hørbar til at man får luksusfølelse også derfra. 

Med lydanlegget fra Burmester kan man uansett høre på det man ønsker av lyd med noe av det aller beste som finnes av lydbilde i bil i dag. 

Overlegen sikkerhet 

S-klasse kom først med det, men nå har til og med nye C-klasse fått det delvis autonome assistentsystemet som gjør at også denne bilen nå kjører delvis selv - ved hjelp av utstyrspakken Distronic Plus. 

Dette er en del av det helhetlige sikkerhetskonseptet som tilbys under betegnelsen Kjøreassistentpakke Pluss (se egen faktaboks nederst). 

Den sørger for at føreren får avlastning på lengre kjøreturer og ved køkjøring. 
Det varsler ved farlige situasjoner og kan iverksette en rekke hjelpetiltak som begrenser omfanget ved potensielle ulykkessituasjoner. 

Slår du på Night Vision flytter de vanlige målerne seg til side og gir plass til en skjerm som hjelper til å identifisere for eksempel usynlige fotgjengere eller hindringer man ellers ikke ville sett. 

Du velger duft 

Av mindre nyttig utstyr, av den typen man kan legge til for å få det ekstra lille piff av luksus, er for eksempel Air Balance-pakken som gjør at man selv kan bestemme duften i kupeen (Vi har omtalt dette grundigere tidligere). 

Man kan velge mellom fire eksklusive dufter avhengig av hva man liker best og hvilken stemning man ønsker i bilen. 
I tillegg kan luftkvaliteten forbedres ved hjelp av oksygenionisering og filtrering av uteluften. 

Det er altså en mer sofistikert utgave av det Citroën innførte for nesten ti år siden i C4. 

Ellers kan man selvsagt velge farge på interiørbelysningen som inkluderer lysende striper langs dashbordet og nær gulvet. 

Konkludere? 

Å oppsummere S 500 Coupé i få ord er egentlig ikke så lett, men man kan jo angripe det fra den andre kanten: 
Dette er ikke bilen for alminnelige lønnstakere, ikke for dem som hovedsaklig vil ha et transportmiddel for familie og bagasje, ikke for dem som plasserer miljøhensyn høyt på sin prioritetsliste og slett ikke for den som ønsker en praktisk bil. 

Hvordan kan man da si at dette er en av verdens beste biler? 

Jo, fordi den viser vei når det gjelder videreutviklingen av klassisk bilteknologi. 
Fordi motor, kjøreegenskaper, komfort, sikkerhet og elektroniske hjelpere - alt er på et nivå som gjør den til en referanse og som vil gi impulser til generell forbedring av bilen som produkt. 
Slik S-klasse har gjort det tradisjonelt. 

Og med tanke på miljøet: 
Elektrifisering er på vei også hos Mercedes og en ladbar S 500 finnes allerede, om ikke per idag som kupé. 
Og vi har kjørt den. 

Neste kapittel er på vei. 
