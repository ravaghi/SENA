Motorola Razr V3i
Fjorårets største designsuksess på mobilfronten var Motorolas Razr V3. 
Nå har telefonen kommet i oppgradert utgave. 
Men er Razr V3i verdt pengene? 

Razr-mobilen til Motorola har klart kunststykket med å få selskapet tilbake fra glemselen, spesielt i denne delen av verden. 
Derfor kommer det ikke som noen overraskelse at Motorola vil melke denne suksessen for alt den er verdt. 
Spørsmålet er om den nye V3i-modellen vil få nok en toppsjef til å vifte fornøyd med mobilen sin. 

For det siste året har man knapt kunnet se en film fra Hollywood eller navigert seg gjennom de hippe barene i Oslo uten å se et tosifret antall Razr-telefoner. 
Men det er ikke sikkert dette fortsetter, for selv om V3i er like stilig å se på som forgjengeren er det ikke snakk om noe teknologisk vidunder. 

Mangler det meste 

For Motorola Razr 
V3i er faktisk langt fra like bra som den ser ut. 
Den er hverken utstyrt med 3G eller EDGE, noe som gjør surfing via mobilen eller oppkobling via bærbar PC i praksis umulig. 
Når denne mobilen tross alt har sitt største nedslagsfelt blant forretningsmenn bør man kunne kreve støtte for minst en av disse to høyhastighetsstandardene. 

V3i støtter også kun den trege og lite avanserte Bluetooth 1.2-standarden. 
Igjen virker dette meningsløst for en mobiltelefon som appellerer til såkalte proffbrukere. 
Selve ytelsen på telefonen er også problematisk. 
Navigering i menyene går riktignok som en drøm, men når man begynner å kjøre den litt hardt, med nedlastede Java-programmer og andre krevende programmer, kneler den helt. 

Synkronisering mot PC går faktisk bedre enn tidligere Motorola-mobiler vi har testet. 
Det er basert på en lignende versjon av synkroniseringsverktøyet til Motorola som vi tidligere har kritisert heftig. 
Selv om vi fremdeles mener dette er det dårligste verktøyet av denne typen på markedet er det ikke like håpløst som vi fryktet. 

Bra til lyd 

Selv om det nå ble mye negativt er ikke dette noen dårlig telefon. 
Lyden i telefonen og tastene er gode. 
Så den fungerer godt til det den faktisk skal gjøre. 
Den har i tillegg et par elementer som man ser på som en liten bonus. 

Den fungerer blant annet relativt bra som MP3-spiller. 
Riktignok kunne den vært en god del bedre med et par få grep, men alt i alt er vi ganske fornøyde med denne biten. 
Lyden er bra og mediespillerne er overraskende gode, selv om iTunes glimrer med sitt fravær. 
V3i har også støtte for minnekort (microSD), slik at du får plass til en god del sanger. 

Vi må si at vi har sterke motforestillinger mot måten Motorola har tilnærmet seg hodetelefoner på denne mobilen. 
Riktignok er det relativt god lyd i dem som følger med, men skal man bruke mobilen som MP3-spiller bør man kreve at man kan koble til egne hodetelefoner med 3,5 mm jack-plugg. 
Motorola har benyttet et mini USB-format som er langt fra godt utbredt i dette markedet. 

Merkelig kamera 

Motorola Razr V3i har fått innebygd megapikselkamera, men opplevelsen av dette blir litt merkelig. 
Kvaliteten på bildene varierer nemlig fra det helt suverene til det elendige. 
Derfor er det vanskelig å stole på bildene man tar, selv om den store skjermen utnyttes til fulle i dette moduset. 

Vi kunne også godt ha ønsket oss en to megapikselversjon av kameraet, men Motorola har tydeligvis ikke villet satse på dette. 
Her snakker vi 1,2 megapiksler og ingen avanserte funksjoner som man er vant til fra dedikerte kameramobiler. 
Fordi man heller ikke helt kan stole på kameraet blir det kun til at man sjelden bruker det bortsett fra når man absolutt er nødt. 

Men menyene da... 

Men som sagt er Razr V3i minst like stilig som sin forgjenger, med det syltynne designet. 
Den totale tykkelsen på denne foldemobilen er på 14 mm. 
Riktignok får man i dag tynnere telefoner, men Razr-mobilene har allikevel en ekstra appell. 
Den nærmest koksgrå fargen på den modellen vi testet er utrolig stilig og oser eksklusivitet. 
Vi er faktisk tilbøyelig til å foretrekke designet på denne modellen fremfor originalen. 

Nå som Motorola med disse mobilene har tatt steget inn i det 21. Århundre, i hvert fall når det gjelder design, kan det kanskje være en idé å fokusere litt på brukergrensesnittet. 
Selskapet skal ha det for et par smågeniale løsninger (blant annet når det gjelder tekstmeldinger), men i det store og hele er brukergrensesnittet til Motorola både utdatert og tungvint. 

Man finner ofte ut at telefonen krever langt flere tastetrykk enn det som strengt tatt burde være nødvendig. 
I tillegg ser menyene også utrolig barnslige ut. 
Nå er kanskje ikke det et veldig viktig element, men på en så eksklusiv mobiltelefon synes vi at brukergrensesnittet bør være i samme klasse. 

Stiv pris 

Selv om Motorola Razr V3i ikke er utstyrt med noe teknologi som imponerer er prisen faktisk på over tre tusen kroner. 
Riktignok er ikke dette så altfor drøyt i forhold til andre designmobiler. 
Nokia 8800 koster tross alt mer enn det dobbelte. 
Men man får ikke noe annet igjen enn design. 

Utseendet kommer her i første, andre og tredje rekke. 
Noe som allikevel er mer enn nok for altfor mange. 
Vi er derfor redde for at Motorola får nok en suksess med V3i og vi kommer til å slite med middelmådige designmobiler i lang tid fremover. 
På tide at noen kombinerer dette kanskje? 

Tekniske data for Motorola Razr V3i 
