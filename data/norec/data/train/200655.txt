Samsung Gear 2
Heller ikke på andre forsøk får Samsung det til. 

Samsung har vært tidlig ute i markedet for såkalte wearables. 
De lanserte sin første smartklokke, Galaxy Gear, i september 2013. 

Men allerede i februar i år var de klare med tre nye oppfølgere: treningsarmbåndet Gear Fit, og smartklokkene Gear 2 og Gear 2 Neo. 

Les hva vi mente om Gear Fit her! 

Dårlig førsteforsøk 

Galaxy Gear fikk en ganske lunken mottakelse av anmeldere, deriblant våre kolleger i ITavisen. 
Kritikken gikk på at den var stor og klumpete, hadde dårlig batteri og gjorde ingenting særlig bra. 
Da hjalp det heller ikke med en prislapp på 2.500 kroner. 

Den gode nyheten er at Samsung imøtekommer en del av kritikken med Gear 2. 
Den dårlige nyheten er at det fortsatt er grunner til å styre unna. 

Hva kan Gear 2 brukes til? 

Spørsmålet er snarere hva den ikke kan brukes til. 

Gear 2 har det meste av funksjonalitet en kan forvente i en avansert smartklokke i dag, pluss litt til. 
Bortsett fra å gjøre det helt åpenbare som å vise tida, kan den: 

Vise varsler fra telefonen. 

Svare på meldinger og epost. 

Brukes til å føre samtaler. 

Ta bilder med det innebygde kameraet. 

Spille av musikk, både fra klokka og telefonen. 

Brukes som fjernkontroll til TV-en. 

Måle puls, telle skritt og registrere diverse aktiviteter og søvn. 

Omdiskutert design 

Hvis du i utgangspunktet ikke bruker klokke fordi den er for stor, vil du neppe bli frelst av Gear 2. Samsung har slanket vekk noen få millimetere og gram, men det kan knapt merkes. 
Den er mye tyngre enn din vanlige klokke. 

Om den er pen, kommer an på hvem du spør. 
Min klokkeelskende samboer synes den er kjempestilig. 
Jeg synes den blir for maskulin, og ser mer ut som et nerdete leketøy enn lekkert tilbehør. 
Den matcher 17-mai-kjolen min dårlig. 

Samsung har riktignok gjort noen designforbedringer. 
De har fjernet de veldig synlige skruene på fremsiden, og flyttet kameraet fra reima til selve klokka. 
Det siste gjør at reima nå er utskiftbart med et hvilket som helst klokkereim på 22 millimeter. 

De har også flyttet hjemknappen, og vips gjort klokka enklere å styre. 
På Galaxy Gear satt den på siden, mens på Gear 2 sitter den på fremsiden under skjermen. 

Det kanskje aller beste er kanskje at Gear 2 har blitt vanntett. 
Den har IP67-sertifisering, noe som betyr at den skal tåle å ligge under vann ned til én meters dybde i 30 minutter. 
Du bør ikke ta den med på svømmetur, men den tåler fint en tur i dusjen eller under springen. 

Bare kompatibel med Samsung-telefoner 

Poenget med en smartklokke er å kunne benytte seg av de viktigste telefonfunksjonene uten å måtte ta telefonen opp av lomma. 

Gear 2 kommuniserer med mobilen over Bluetooth, og det er en enkel sak å koble de to sammen. 
Oppsettet skjer via appen Gear Manager. 
Med denne kan du tilpasse alt fra klokkevisning og bakgrunnsbilde til hvilke varsler som skal vises. 
Du kan også installere tredjepartsapper. 

Alt dette forutsetter imidlertid at du har en Samsung-telefon. 
Selskapet ønsker åpenbart å lokke til seg nye kunder med denne strategien, men det er en begrensning som nok vil avskrekke mange kjøpere. 

Frustrasjonen kommer tidlig 

I bruk er Gear 2 en blandet opplevelse. 

Å navigere i brukergrensesnittet er enkelt når man har lært seg menysystemet. 
Du sveiper til høyre og venstre for å å bla mellom de ulike hjemskjermene, og for å gå tilbake til en side, sveiper du nedover på skjermen. 

Et dobbelttrykk med to fingre tar deg til batteriindikator og innstillinger for lyd- og lysstyrke. 

På innsiden sitter en dobbelkjernet 1GHz-prosessor og 512MB RAM. 
Den virker rask nok, men det lugger litt her og der. 

Irriterende forsinkelse 

Gear 2 har en kvadratisk skjerm på 1,63 tommer med en oppløsning på 320x320 piksler. 
Den er både skarp og klar, men kunne med fordel vært bedre i sollys. 

Ved å løfte armen, skal skjermen skru seg automatisk på. 
Merk at vi skriver skal, for det er ikke bestandig den gjør det. 
Og når det skjer, er det alltid en liten forsinkelse. 

At noe som grunnleggende som å sjekke klokka byr på problemer, gjør at Gear 2 får en tøff jobb med å overbevise oss om at akkurat dette er smartklokka vi vil ha. 

Du kan «heldigvis» bruke hjemknappen, men det er jo ikke bestandig man har den andre hånda tilgjengelig. 

Kjekt med varsler 

Varsler håndterer den ganske bra. 
Du kan få opp varsler fra alle apper du måtte ønske, men du kan ikke finjustere dem. 
Klokka vil vibrere på en behagelig måte. 

Du kan svare på innkommende SMS og epostmeldinger, men dessverre bare med noen korte standardsvar. 
Du kan også svare på anrop. 
Takket være en innebygd høyttaler og mikrofon kan du føre samtaler direkte på klokka, og lydkvaliteten blir overraskende god. 

Du kan dessuten gjøre lydopptak på opptil fem minutter, og lydklippene overføres umiddelbart til telefonen. 

Det samme skjer når du tar bilder med det innebygde kameraet. 
Det er ikke mer enn to megapiksler, og kvaliteten blir i beste fall helt grei. 
Bonus for at du føler deg som en superhemmelig CIA-agent mens du gjør det. 
En utløserlyd avslører deg imidlertid, så du kan ikke bruke det i skjul. 

Innebygd musikkspiller 

Gear 2 lar deg styre musikk på telefonen, men kommer også med en innebygd musikkspiller. 

Du har 4GB lagringsplass til rådighet, og for å høre på musikken, må du koble til hodetelefoner via Bluetooth. 
Nyttigere enn det høres ut som, for da kan man la telefonen bli hjemme når man for eksempel skal på løpetur. 

Siden Gear 2 ikke har GPS, vil man imidlertid ikke få tegnet opp ruten. 

Samsung har lagt inn mye av den samme treningsfunksjonaliteten vi finner i Gear Fit. 
På undersiden av Gear 2 finner vi en pulsmåler. 
Du har også de samme treningsfunksjonene, som skritteller, og muligheten til å registrere blant annet løpe- og sykkelturer. 

Men som vi skrev i testen av Gear Fit, virker ikke noe av dette spesielt bra. 
Pulsmåleren er ustabil, skritterelleren unøyaktig, og den tilhørende S Health-appen er så godt som ubrukelig. 

En dedikert treningsklokke er heller å foretrekke. 

Fjernkontroll på armen 

Vi finner en slags trøst i den nye, infrarøde sensoren som gjør det mulig å bruke smartklokka til å styre TV-en eller PVR-boksen i stua. 
Det er i hvert fall morsomt en liten stund, for det går kjappere å bruke den vanlige fjernkontrollen ... 

I tillegg til de innebygde appene kan du også installere tredjepartsapper. 
I skrivende stund er det ikke mye å velge mellom, bortsett fra et par treningsapper, en kjent nyhetsleser og et drøss med klokkefjes. 

Batteritiden ER bedre 

Batteritiden på Galaxy Gear var en stusselig affære. 
Vi opplevde å måtte lade hver eneste natt. 
Til tross for at batteriet er mindre på Gear 2 enn den originale Gear, 300mAh mot 315mAh, holder det faktisk lenger. 
To til tre dager på én lading med flittig bruk. 

Det er ikke like bra som Pebble med sine fem dager, men så har Pebble også en strømgjerrig e-papir-skjerm. 

Oppladingsprosessen er dessverre en omstendelig affære. 
Man må fortsatt koble på en ladedokk. 
Vi kan bekrefte at denne er veldig lett å rote bort (heldigvis fant vi den igjen på gulvet i baksetet av bilen etter noen timer). 

Konklusjon 

Gear 2 er en klar forbedring av sin forgjenger. 
Den ser bedre ut, er vanntett, har lengre batteritid og kommer med flere funksjoner. 
Problemet er bare at funksjonene sannsynligvis ikke er noe du har savnet å ha på hånda, og de som er nyttige, fungerer ofte ikke så bra som man skulle ønske. 

At den lanseres knapt et halvår etter Galaxy Gear er heller ikke et godt tegn. 
Historien har vist at de som melder seg opp som markedsledere gjerne er de som har tatt seg god tid på å utvikle et tilstrekkelig bra produkt. 

Gear 2 burde dessuten vært kompatibel med flere telefoner enn bare Samsungs egne. 
For å ikke snakke om at den koster 2.500 kroner. 
Sånn den fremstår akkurat nå, er den etter vår mening ikke verdt pengene. 

Om du absolutt skal ha en Samsung-smartklokke, ville vi heller gått for den 800 kroner billigere lettversjonen i bare plast og uten kamera, Gear 2 Neo. 

Hold ut 

Misforstå meg rett: 
Jeg vil veldig gjerne ha en smartklokke som kan gi meg viktig informasjon fra telefonen når jeg trenger det, men den bør være pen, diskret og ikke minst brukervennlig. 

Ut fra det vi har sett av de kommende Android Wear-klokkene til LG og Motorola, ville vi avventet innkjøp inntil alle detaljene rundt de blir klare. 
Og verden venter fremdeles på iWatch. 

Samsung Gear 2 
