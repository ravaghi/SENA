James Morrison:«Undiscovered» 

(Polydor/Universal) 
En bedre stemme enn debutplate. 

Selv om unggutten James Morrisons stemme er så raspende at han nesten henfaller til gurgling på et par steder, har den tilstrekkelig varme og sjel til å vekke berettiget oppsikt. 
Morrison har kommet med en av høstens aller fineste singler, den deilig blåser-arrangerte «You Give Me Something», men sliter med å komme frem til lignende perler utover resten av albumet. 
Soul-innflytelsen er åpenbar hele veien, men låtene blir faktisk en smule stereotype når James Morrison ikke makter å trenge dypt nok inn bak sin egen følsomme overflate - ikke ulikt en annen James, med Blunt til etternavn. 

Anbefalte kjøp: 
«You Give Me Something», «Wonderful World» og «Undiscovered». 

STEIN ØSTBØ 
