24" Asus VK246H
Først fikk vi bredskjermer, nå har de blitt enda bredere. 

Bredskjermer er nå standard i de aller fleste sammenhenger. 
Arven fra bilderøret er over, LCD kan i prinsippet lages så bredt som man ønsker. 

LES OGSÅ: 

Inntil nylig var det 16:10 formatet som gjaldt, og 1440 x 900, 1650 x 1080 og 1920 x 1200 har blitt vidt utbredt. 
På bærbare har vi sett de samme parameterne, men på de billigste er det 1280x800 som gjelder. 
Nå er imidlertid også det i ferd med å endre seg, og 1366x768 dukker opp på mange nye bærbare, også i den rimelige enden av skalaen. 

Bredere eller lavere? 

Asus VK246H er en 24-tommer som har en oppløsning på 1920x1080, med andre ord det samme som på en full HD TV-skjerm. 

Da har den bredden (1920) felles med de typiske 24-tommerne, mens høyden (1080) er den samme som på 20 og 22-tommerne. 

Da kan man begynne å diskutere om skjermen egentlig er en bred 22-tommer eller en lav 24-tommer. 
Noen vil mene at man får mer, andre at man får mindre. 
Det blir en variant av diskusjonen om glasset er halvfullt eller halvtomt. 

Uansett, sammenlignet side om side med en 20-tommer på 1650x1080 framstår den som svært bred - uten tvil. 
Og faktisk litt høyere også. 

For hvem? 

Bredden og spesifikasjonene gjør at de fleste umiddelbart tenker film. 
Det er selvsagt en del av bruksområdet, skjermen er utstyrt med HDMI i tillegg til andre tilkoblinger, og kan kobles rett til forskjellige signalkilder som Blu-ray spiller, TV-dekoder, spillkonsoll osv. 

For hybelboeren eller gutte/jenteværelset slipper du altså å kjøpe TV, du klarer deg med dekoder og skjerm. 
I tillegg har du en flott skjerm til datamaskinen din. 

For bredde er fint. 
Du får fint plass til to nettleservinduer i god lesbar størrelse ved siden av hverandre, eller to fritt valgte dokumenter etter fritt valg. 
Regneark blir en fryd for den lille revisoren som bor i oss alle, og i bildebehandling får du plass til både bildet og verktøymenyer. 

Men det er for de brede programmene, som videoredigering og musikkinnspilling og redigering at dette skjermformatet virkelig kommer til sin rett. 

Vi skal heller ikke glemme spill, hvor mange titler absolutt kommer til sin rett på en bred skjerm. 

Praktiske egenskaper 

Skjermen er en enkel konstruksjon med få fysiske justeringsmuligheter, dette er ingen proffskjerm med muligheter for ergonomisk tilpassing i enhver situasjon. 
Men plassert på et alminnelig skrivebord har den en behagelig høyde over bordplaten og du kan enkelt vippe den til bildet faller på plass. 

Den er heller ikke tung, så det går an å vri den uten store anstrengelser, selv om foten ikke er roterende. 

Tilkoblingene er VGA, DVI og HDMI og det er en stereo minijack inngang til de små innebygde høyttalerne. 

Skjermen har også webkamera innebygd, det er dette USB-kontakten bak på skjermen er koblet til. 

Skjermen har innebygd strømforsying. 

HDMI-problemer 

Vi koblet skjermen til to forskjellige bærbare med HDMI, en Samsung Blu-ray spiller og en Grundig RiksTV-dekoder. 

Bare den ene bærbare ble venner med skjermen, Samsung-spilleren fungerte fint inntil vi vekslet mellom forskjellige innganger og innstillinger, etter det ble det bare snø på skjermen. 
Den fikk vi verken måkt eller frest vekk. 

Skifte av inngangssignal kan med andre ord være problematisk. 
Vi fikk det stort sett til de gangene vi slo på først skjerm og så signalkilde. 
Bare å plugge HDMI-ledningen ut fra en og inn i en annen signalkilde fungerte ikke. 
Da registrerte skjermen ikke at det var et gyldig signal. 

Om dette skyldes signalkildene eller skjermen eller en kombinasjon skal vi ikke uttale oss skråsikkert om. 
Men helt bra er det ikke og HDMI har vi registrert som en sær og vaklende standard på mange apparater etter hvert, uansett hvilken ende av kabelen de sitter i. 
Og enda diskuterer enkelte bildekvalitet på kabler som overfører digitale signaler! 

Bildekvalitet 

Panelet er ikke av den påkostede avanserte typen, noe som gir seg utslag i at bildekvaliteten er optimal bare under ganske snevre betingelser. 
Dette gjelder alle rimelige LCD-skjermer - konstruksjonen og panelene er enkle og det er nettop derfor de er billige. 

Når skjermen er plassert slik at du ser på den i ganske rett vinkel er den utmerket. 
Sitter du litt for nærme og litt høyt glir tekst og bakgrunn lett i hverandre på nedre del av skjermen når blikket kommer i feil vinkel. 

Fargene endres også dramatisk ved små endringer i betraktningsvinkelen, denne type skjermer er derfor ikke egnet til profesjonell, fargekritisk bruk. 

Men som vanlig jobbskjerm og til personlig underholdning er den utmerket. 

Hvilket prisområde? 

Om denne skjermen kan vurderes som en lav 24-tommer eller bred 20/22-tommer i stor grad an på prisene på skjermene du sammenligner med. 

Prisnivået på LCD-skjermer faller hele tiden, og du får nå skjermer under tusenlappen. 
22-tommere på samme kvalitetsnivå ligger rundt 2000 kroner, mens 24-tommere med 1920x1200 oppløsning ligger i samme prisområde som denne. 

Skjermen har vært på markedet noen måneder, og prisen ligger i skrivende stund på under 2500 kroner i flere nettbutikker. 

Konklusjon 

Dette er en utmerket skjerm til både hjemmebruk og kontor, og ikke minst som allround-skjerm til både databruk og underholdning. 

Svakhetene ligger i få fysiske justeringsmuligheter og den generelt dårlige betraktningsvinklene som alle rimelige skjermer har. 
I sin klasse er den derimot helt utmerket. 
