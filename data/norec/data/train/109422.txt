Plateanmeldelse:Janelle Monáe - «The Electric Lady» 

Soularvens fremste kurator akkurat nå. 

ALBUM: SOUL Janelle Monáe «The Electric Lady» (Warner) Kansaspiken på 27 tar opp tråden der den applauderte «The ArchAndroid» (2010) slapp, med detaljfikserte og smakfulle funk- og soulpastisjer. 

Med seg på laget, foruten produsentene Deep Cotton og Roman GianArthur, har hun Erykah Badu, Solange, Obamas favorittafro Esperanza Spalding og purpurfargens yppersteprest, Prince. 

Førstedelen hopper i tid mellom svart/hvitt og 3D, mens siste halvdel nesten er heldedikert til syttitallets sødme - med Quincy Jones, Norman Whitfield og Rose Royce som fotnoter. 

Ingrediensene er mange i dette 19 spor lange eposet, men det er imponerende hvor godt den eksplosivt anlagte Monáe klarer seg i balladeland, spesielt på skjønne «It's Code» og Miguel-duetten «Primetime». 

BESTE LÅT: 
«It's Code» 
