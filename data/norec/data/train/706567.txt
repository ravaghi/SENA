En av årets beste countryplater
Tre av de beste fra countryhovedstaden. 

Pistol Annies: 
"Interstate gospel" (RCA Nashville/Sony) 

Steve Earle mener at alt det beste fra Nashville for tiden blir lagd av kvinner (pluss Chris Stapleton), ifølge et intervju i The Guardian i fjor. 
Det er ikke vanskelig å se at Earle har et poeng, for det er svært mange gode countrykvinner der. 

Tre av disse har sideprosjektet Pistol Annies gående; Miranda Lambert, Ashley Monroe og Angaleena Presley. 
Dette er deres tredje plate sammen. 

Mer enn halvparten av 14 kuttene på platen kunne vært nevnt blant "beste spor", og resten er slett ikke dårlige. 

"Got my name changed back" er en sprek skilsmisselåt, mens «When I was his wife» er et sårt tilbakeblikk på det som var. 
"This too shall pass" er en varm avslutning om å holde ut i forholdet. 

"Milkman" har en herlig tekst om at hvis moren bare hadde hatt et forhold til melkemannen, ville hun ikke vært så fordømmende. 
En flott plate, langt sterkere enn slike sideprosjekter ofte er. 
En av årets beste countryplater. 

Beste spor: 
"Got my name changed back", "This too shall pass", "Milkman", "Leavers lullaby". 
