J.J. Cale & Eric Clapton:«The Road To Escondido» 

Reprise/Warner 

Clapton i forening med gammel helt blir riktig trivelig. 

En liten rockhistorisk begivenhet, dette: 
36 år etter at Eric Clapton fikk en hit med J. J. Cales «After Midnight», gir de for første gang ut en plate sammen. 

Og selv om Clapton er superstjernen av disse to, så er dette mer en J.J. Cale-plate enn noe annet: 
Betryggende, fordi kvaliteten på Claptons plater har variert voldsomt mens mer anonyme Cale har vært mer god og stabil. 
«Trivelig» er et stikkord - her går det jevnt og trutt med gode låter, (selvfølgelig) godt og distinkt gitarspill og fine harmonier. 
Selv om det ikke er sanger som setter fyr på førjulspartyet, så er det tydelig at de har trivdes i hverandres selskap, og Clapton viser både storsinn og respekt ved å slippe partneren så mye til. 
Til sammenligning er dette en mye bedre plate enn duettplaten til en annen J.J. Cale-elev, Mark Knopfler og Emmylou Harris' «All The Roadrunning», som ble sluppet tidligere i år. 

ANBEFALTE KJØP: 
«Who Am I Telling You», «Danger», «Three Little Girls» 

ESPEN OLSEN LANGFELDT 
