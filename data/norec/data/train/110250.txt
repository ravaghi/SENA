Test av BMW X5:Kjøremaskinen 

Det koster, men oi hvor det smaker. 
BMW X5 bringer garantert frem smilet hos den kjøreglade. 

Under panseret: 
En sekssylindret, trekkvillig motor. 

I kupeen: 
Perfekte seter og en herlig åtte trinns automatgirkasse. 

Har du råd og ikke bryr deg så altfor mye om drivstoff-forbruk, noe mindre bagasjerom eller offroadegenskapene til din supersuv, er dette bilen for deg. 

Fra en høyere sitteposisjon enn i konkurrenten har du også grei sikt rundt bilen. 
Skjønt i trange parkeringshus er ingen av disse bilene noen vinnere. 
Til det er de for store. 
BMW X5 har faktisk enda større svingdiameter enn konkurrenten. 

De 211 hestekreftene er mer enn nok for de aller fleste som stort sett oppholder seg i Norge. 

De er lynraske, kommer frem nesten over alt og har stor plass. 
Luksusen koster rundt millionen, for de billigste. 
VG og NAF har testet nykommeren Mercedes ML250CDI, en 204 hestekrefters sterk ekstremt gjerrig firehjulstrekker mot den ekstremt kjøreglade 211 hestekrefters sterke BMW X5. 

Perfekt syring 

Styringen er så godt som perfekt. 
Med det kraftige tre-ekede rattet lyder bilen hvert minste rattutslag presist og umiddelbart. 
Selv om understellet er stivt, merker du ikke nevneverdig harde slag. 
Ujevnhetene kjennes litt bedre enn i konkurrenten, men du får til gjengjeld en enda mer stiv og sportslig bil på landeveien. 
Det er der X5 trives best. 
Men firehjulssystemet er mer enn bra nok til å få deg trygt opp den siste kneika til hytta. 

Interiøret er som BMW: 
Pent og rent, men med et noe mindre eksklusivt utseende på dashbordet enn i Mercedesen. 
Det forventer en når bilen har startpris på like under 900000 kroner. 

Biladministrasjonsselskapet Autolease anbefaler følgende ekstrautstyr for at X5 skal holde seg best i verdi: 
En Edition Exclusiv pakke (43800 kroner) med både skinninteriør og sportsseter. 
Velg også 7-seter (19700 kroner), hengerfeste, navigasjon, aktiv cruisekontroll samt noe oppgradering på felg. 

HER ER VÅRE VURDERINGER: 

Førermiljø: 
Bra men litt mer spartansk følelse enn i Mercedes. 
Herlig lydbilde, litt dårlig oversikt rundt bilen. 

Kjøreegenskaper: 
Stiv, sportslig og herlig. 

Plass: 
Nesten like bra i baksetet, men merkbart mindre bagasjerom. 

Miljø: 
Bra, men ikke like bra som konkurrenten. 

Sikkerhet: 
Krasjtestet tilbake i 2003. 
Masse sikkerhetsutstyr, men ikke like mye som konkurrenten som standard. 
Fikk påpekning for fotgjengersikkerhet i EuroNCAP. 

Å eie: 
Leasingselskapet Autolease vurderer at X5 har lavere årlige driftskostnader enn ML (4500 kroner), men noe høyere forventet verditap. 

Pris: 
Høyere priset enn konkurrenten, men står greit i klassen. 

Design: 
Enkel og litt kjedelig innvendig. 
Utvendig virker den litt gammel. 

Gjennomsnittlig poengscore 4,86. 
