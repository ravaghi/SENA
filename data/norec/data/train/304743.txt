Hvem gjorde det?
Påskens beste utgangspunkt for «gjett morderen»-konkurranse foran tv-ruta. 

TV-KRIM: 
Hvis du tilhører den kategorien krimseere som liker å gjette hvem morderen er, da er dette din serie. 
«Lewis» er en slags avlegger av Colin Dexters bøker om inspektør Morse. 

Politiinspektør Lewis har denne gangen hovedansvaret for etterforskningen, godt hjulpet av sin sidekick, den unge, eplekjekke Hathaway. 
Åstedet er som alltid Oxford. 

Klassisk britisk «Lewis» er en klassisk, britisk krimserie som egner seg for alle. 
Stemningen er generelt behersket og etterforskningen står hele tiden i sentrum. 
Her er det ingen spekulative voldsscener eller overdrevent gale drapsmenn. 
Alt dreier seg om motivet. 
Og når folk først blir tatt av dage, ligger de som regel pent dandert på stuegulvet med en blodflekk på blusen. 

I den første episoden avholdes en konferanse for religiøse ledere i Oxford. 
På avslutningsdagen blir en kvinnelig, katolsk biskop forgiftet av rødvinen hun drikker. 

I den andre episoden har en psykiatriprofessor samlet en gruppe ungdommer på campus for å teste ut et nytt antidepressiva. 
En morgen blir en av deltakerne funnet død nedenfor balkongen til rommet sitt. 

Tydelig persongalleri 
I den tredje episoden blir en velstående kvinne som driver et fond for spesielt begavede barn funnet ihjelslått i sitt hjem. 

Felles for alle episodene er at de inneholder et klart definert persongalleri som nødvendigvis også må omfatte gjerningsmannen. 

Spørsmålet er bare hvem det er. 
Du rekker faktisk å bli tilstrekkelig kjent med kandidatene, og er du riktig årvåken har du en fair sjanse til å løse gåten før Lewis og Hathaway. 
