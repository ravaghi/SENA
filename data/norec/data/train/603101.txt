Krangel av dimensjoner
Den libanesiske filmen "Fornærmelsen" viser hvorfor det blir krig i verden. 

Det begynner med en filleting. 
Den kunne virkelig ikke ha vært mindre betydelig: 
Et avløpsrør som stikker ut fra verandaen til Tony lekker vann i nakken på Yasser, Yasser reparerer røret, Tony slår røret i stykker, Yasser kaller Tony en "jævla kødd", Tony krever at Yasser ber om unnskyldning. 
Så har de det gående. 

Dette kan kanskje høres ut som en klassisk norsk nabokrangel. 
Men siden vi befinner oss i Beirut – og Tony er kristen libaneser og Yasser palestinsk flyktning – blir saken umiddelbart viklet inn i spørsmål om religion og politikk og tiår på tiår med blodig historie. 
Og når advokatstanden melder seg på, begynner konflikten for alvor å eskalere. 

Bildet regissør Ziad Doueiri (fun fact: 
Doueiri var kamerassistent på de første filmene til Quentin Tarantino) tegner av hjemlandet Libanon er ikke uten varme, men virkeligheten der er så absurd komplisert at han ikke kan annet enn å riste oppgitt på hodet. 
"Er det rart det blir krig i verden?" spør han seg selv og oss. 

"Fornærmelsen" er en stilsikker, velbalansert og ofte humreverdig film fra et land vi vanligvis bare ser i korte, nedslående nyhetsinnslag. 
