X-men Origins: Wolverine
Helt ok superheltfilm. 

Jeg har alltid syntes at Wolverine var den mest interessante figuren i X-men-universet. 
Så det kommer ikke som en overraskelse at nettopp han er den første som får sin egen film. 

X-men Origins: 
Wolverine viser seg å være en helt ok superheltfilm. 
Dette duger godt som underholdning, med fart, spenning og tøffe effekter. 

Men den skuffer litt, også. 
Historien er litt for bleik. 
Jeg skulle ønske manuset var like skarpt som Wolverines knokekniver! 

Innhentet av fortiden 

Jimmy Logan (Hugh Jackman) og broren Victor (Liev Schrieber) er mutanter med spesielle evner. 

Begge er så godt som udødelige, og kjemper rygg mot rygg gjennom 120 år med krig før de fanges opp av oberst Stryker (Danny Huston). 
Han bruker mutanters evner til suspekte formål. 

Logan ryker uklar med alle, og trekker seg tilbake. 
Noen år senere blir han innhentet av fortiden, og må utvikle seg til Wolverine for å kjempe imot. 

Både interessant og forutsigbart 

Jeg liker godt åpningsvignetten, som viser brødrenes utallige kamper, men også Victors trang til å utløse dyret inni ham. 
Det legger opp til en klassisk historie om to menn som fiender, som i en John Woo-film. 

Men historien lar ikke dette få særlig spillerom. 
Det er mange andre figurer å forholde seg til. 
Noen er interessante, andre er mer forutsigbare og fyller bare en funksjon i historien. 

Jackman en ekte filmstjerne 

Hugh Jackman står fjellstøtt i sentrum. 
Han er en ekte filmstjerne, og gir jernet som Wolverine, bokstavelig talt. 
Forbildet hans ser ut til å være Clint Eastwood cirka 1968, og Jackman tar seg nesten like godt ut. 

Wolverine er også en slags The Man With No Name. 
Han søker ikke trøbbel, trøbbel søker ham. 
Han er også en tragisk figur, rammet av forbannelsen av å leve evig, men det utforskes ikke særlig i denne filmen. 
Det er ikke plass til filosofi. 

Bør bli pen suksess 

X-men Origins: 
Wolverine bør bli en pen suksess for Jackman, for filmen er god nok til det. 
Og det er flere andre filmer fra X-men-universet under planlegging. 

Det ryktes blant om egne filmer om Deadpool og Gambit, som introduseres i denne filmen. 
Jeg håper i alle fall at Wolverine får enda en film, for her er det flere historier å fortelle! 
