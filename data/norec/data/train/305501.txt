Født i feil kropp
Oppvekstdrama om vanskelig kjønnsidentitet. 

FILM: 
Oppvekstdramaet om den unge danseren Lara forteller alt om ungdommers traumer omkring det å stake seg ut sin egen rolle i livet. 
Hos Lara har det en ekstra dimensjon; hun er født som gutt. 
Hun er ikke fylt 16, men blir tatt opp på et av Belgias største danseakademier i en periode da hun akkurat skal begynne hormonbehandling for å forberede et kirurgisk kjønnsskifte. 

Boikottet 

Debutanten Lukas Dhonts film «Girl» er et usedvanlig vart og sobert portrett av en ung transperson og hans/hennes strid for å finne en identitet. 
Filmen har vært boikottet i enkelte LKBTQI-miljøer fordi skuespilleren som har Lara-rollen i filmen ikke er transkjønnet selv. 
Det er en altfor streng reaksjon, tatt i betraktning den innsatsen unge Victor Polster gjør i hovedrollen. 
Han er danser selv. 
Hans fysiske prestasjon i denne filmen har en dobbel utfordring som han mestrer til fulle. 

Blødende tær 

Laras kropp er hennes fengsel. 
Filmen er helt nøktern i å vise hvorledes hun teiper penis stramt bort fra ethvert synsfelt. 
Det er ikke for å skjule sin opprinnelige kjønnsidentitet; skolen er klar over Laras tilfelle, ingen av danseelevene har innvendinger mot at hun deler damegarderobe med dem. 
Her er ingen mobbing, bare ung nysgjerrighet. 
Problemene hennes på skolen er snarere blødende tær enn såre følelser. 

Speilbildet 

Fordi dette transfobi-aspektet ikke spiller noen hovedrolle i filmen, blir Laras indre kamp mer framtredende. 
Som alle tenåringer har hun et konstant kritisk blikk på sitt eget speilbilde. 
For Lara blir det selvsagt mer granskende og nærgående; hun er under hormonbehandling og kan knapt se at hun får større pupper. 
Denne nervøse utålmodigheten, kombinert med usikkerheten på om hormonene virker på henne, tærer hardt på Laras psyke. 

Sympatisk 

Hun er taus; man må lese ansiktet hennes for å tolke tilstanden. 
Faren (Arieh Worthalter) er en solid støttespiller, men desperasjonen hans blir ganske forståelig, konfrontert med et barn som åpenbart lider psykisk, men som alltid svarer at hun har det bra. 

«Girl» er både en feiende dramatisk ballettfilm med en slags mot-alle-odds «Billy Elliot»-intrige, og en realistisk og sympatisk holdning til kampen for å finne sin egen kjønnsidentitet. 
