Filmanmeldelse:«Pan» - Overlesset, klassisk eventyrgutt 

Klassiske eventyrfigurer i et ubestemmelig eventyr med altfor mye av alt. 

USA. 
Regi: Joe Wright. 
9 år. 
MED: Hugh Jackman, Rooney Mara, Amanda Seyfried, Garrett Hedlund, Nonso Anozie, Cara Delevingne, Paul Kaye, Levi Miller, Kathy Burke, Adeel Akhtar, Leni Zieglmeier, Julian Seager, Jimmy Vee 

Peter Pan - gutten som kan fly, engang oppfunnet av barnebokforfatteren J.M. 
Barrie - må være en av filmhistoriens mest benyttede skikkelser; denne gang i en slags oppspeedet barnehjemsutgave a la «Mad Max». 
Eller der omkring. 

Tiden er denne gang London under andre verdenskrigs verste bombing. 
Peter er den oppfinnsomme guttungen, som blir kidnappet til en verden langt bortenfor vår egen, i et samspill mellom en særdeles ondsinnet nonne av en barnehjemsbestyrer - og en Kaptein Svartskjegg som uti verdensrommet et sted bedriver ondartet gruvevirksomhet og kjemper mot velmenende opprørere ute i jungelen. 

Fantasifull. 
Og så inni hampen dataanimert at det - bokstavelig talt - ikke finnes grenser. 
Det blir en imponerende teknisk oppvisning. 
Men stort sett uten sjarm og med virkemidler såpass grusomme, at det kan skremme nattevannet av langt eldre unger enn 9-åringer. 
Unntaket er den meget unge hovedrolleinnehaveren, Levi Miller. 
Han er faktisk enormt god, midt i et beite kjente skuespillere, som stort sett ikke gjør annet enn å ikle seg fantasirike klær og ditto sminke. 
Og deretter brøler. 
Høyt og avsindig. 

Det er i det hele tatt vanskelig å se hvem filmen er laget for - bortsett fra muligens en generasjon spill-kidz med beklagelig kjennskap til alt for voldelige dataspill. 
