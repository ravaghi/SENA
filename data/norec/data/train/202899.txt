Chatteskjerm fra ViewSonic
Bruker du PCen mest til nett og chatting er det kanskje like greit å ha en skreddersydd skjerm? 
Vi tester VX2255wmh fra ViewSonic 

Skjermer skal ikke bare passe til PCen, de skal også passe til innredning og bruk. 
Derfor kommer det stadig nye skjermer med flere egenskaper, beregnet på utvalgte brukergrupper. 

LES OGSÅ: 

ViewwSonics nye 55-serie byr foreløpig på to modeller, som leveres i svart pianolakk eller tilsvarende "pianogtangent-hvit" utførelse. 
Vi snakker om virkelig blanke saker, bortsett fra selve skjermpanelet som har en normal, matt overflate. 

De kommer som 20 eller 22-tommer, oppløsningen er i begge tilfeller 1680x1050, mens lysstyrke og kontrast varierer: 300cd/m2 og 1000:1 på den lille, mens den store har 280cd/m2 og 700:1. 

Responstiden er 5ms. 

Felles for begge er innebygd 1,3 Mpx webkamera, mikrofon og skjulte høyttalere. 
Tilkoblingen til PC er med DVI og VGA, pluss USB og analog tilkobling til lydkortet med en splittkabel med jack'er for linje og mikrofon. 

Vårt testeksemplar var en hvit 2255wmh. 

Utseende og tilkobling 

Skjermen har et tiltalende utseende, noen vil kanskje påstå at utførelsen er i overkant motepreget. 
Blank plast ble satt på kartet av Apple, men de er nå i ferd med å gå bort fra dette materialet som designelement. 
Til syvende og sist dreier det seg om smak og behag, noe som ikke kan diskuteres... 

Skjermen kan både dreies rundt 360 grader på foten og justeres opptil 8 cm i høyden, men den kan ikke vris til høydeformat. 

Tilkoblingene har standard plassering og det er ikke noe avtagbart deksel for å skjule kontaktene. 
Baksiden av foten har bøyleklemmer for å holde en viss orden på kablene. 

Betjeningen er plassert på høyre side, og har pregete symboler i fronten. 
Det er bare 4 knapper, så bruken sitter fort i fingrene. 
Nedenfor knappene finner vi tilkobling for hodetelefoner. 

Skjermen har innebygde skjulte høyttalere og mikrofon. 
Disse er ikke basert på USB, så du må bruke PCens lydkort og koble til ved hjelp av spesialkabelen som følger med. 

Mikrofonen fungerer fint til Skype, MSN osv., men løsningen de innebygde høyttalerne er i svakeste laget. 

På toppen av skjermen finner du et webkamera og en liten blå lysdiode som lyser når webkameraet er på. 
Webkameraet er kompatibelt med generiske drivere i Windows, så du trenger ikke en gang å installere noe som helst for å få det til å virke. 

Vi testet i Skype og MSN og kameraet fungerer utmerket til vanlig chatting. 
Hvis du er avhengig av bedre bildekvalitet, optisk zoom osv. 
må du velge en mer avansert løsning, men denne klarer seg kvalitetsmessig fint i konkurranse med webkameraer som alene koster mange hundre kroner. 

Hva med bildekvaliteten? 

Skjermen er et typisk, men godt eksemplar av en familie skjermer med TN-panel, som byr på høy lysstyrke og kontrast pluss kort responstid. 
Dette gjør skjemene egnet til spill og video på bekostning av korrekt fargegjengivelse og stor betraktningsvinkel. 

Men med god styreelektronikk kan også denne paneltypen gi meget gode farger med stor dynamikk. 
ViewSonic 2255wmh var faktisk hakket bedre enn det vi er vant til fra denne typen skjermer. 
Sortnivået var bra, det er ingen plagsom lekkasje fra bakgrunnsbelysningen. 
Lysstyrken gir deg mye å gå på selv om du sitter i ganske kraftig belyste omgivelser. 

For en typisk bruker i målgruppen for denne typen skjermer er den eneste egentlige svakheten i betraktningsvinkelen, at fargebalansen varierer. 
Så lenge du sitter rimelig rolig foran skjermen fungerer det utmerket. 
Problemet oppstår når flere skal se på skjermen samtidig, fra svært forskjellig vinkel. 

Konklusjon 

ViewSonic 2255wmh er en stilig skjerm med utvidet funksjonalitet som gjør at den passer perfekt til hjemmebruk, enten den er til hele familien, til hjemmearbeide eller på barneværelset. 

Bildekvaliteten er god, webkamera og mikrofon fungerer utmerket, høyttalerne er ikke like imponerende, men det er praktisk med hodetelefonuttak på siden av skjermen. 

Høydejusteringen og den roterende foten er også egenskaper vi setter pris på. 

Skjermene skal være på vei ut i forretningene i løpet av kort tid. 
