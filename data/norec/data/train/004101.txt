The Terminator
Bekrefter klassikerstatusen på Blu-ray! 

Det lå ikke i kortene at The Terminator skulle bli en av 1980-tallets viktigste sci-fi-filmer. 

Regissøren hadde ingen meritter å vise til, produsenten hadde en fortid hos B-film-kongen Roger Corman, det største navnet på plakaten var mest kjent som Mr. Universe, mens de andre skuespillerne var ukjente. 

Men James Cameron fikk sitt gjennombrudd som regissør, og Arnold Schwarzenegger tok første steg på veien til verdensherredømme som actionfigur. 

Nå er The Terminator ute på Blu-ray i en remastret utgave, der denne klassikeren kan nytes i utmerket billedkvalitet. 

Holder fremdeles mål 

Hadde dette vært en helt ny film, ville jeg vært litt forsiktig med å legge ut om handlingen. 
Men siden The Terminator har levd nesten 30 år i populærkulturen, vet de fleste det meste. 

Arnold Schwarzenegger spiller en kyborg fra fremtiden som sendes til 1984 for å drepe Sarah Connor (Linda Hamilton), moren til den ennå ufødte lederen av den fremtidige motstandsbevegelsen i kampen mot maskinene. 

Men soldaten Reese (Michael Biehn) følger like etter, og forsøker å stoppe Terminatoren. 

Det er en glede å konstatere at filmen fremdeles holder mål. 
Historien fortelles effektivt, gjennom ett av Camerons bedre manus. 

De første 20 minuttene har sparsomt med dialog, men forteller likevel mye historie, og legger grunnlaget for spenningen gjennom beskrivende handlinger. 
Når dialogen tiltar, er den kortfattet, presis og velskrevet. 

Cameron økonomiserer med ordene, men krydrer figurene med kommentarer som utfyller deres personligheter. 
Se spesielt scenene med Paul Winfield og Lance Henriksen på politistasjonen. 

Arnolds dialekt hjelper 

Det er fremdeles imponerende å se Arnold Schwarzenegger i sin gjennombruddsrolle. 
Hans fremtredende fysikk utgjør en foruroligende figur, der til og med den merkelige dialekten hjelper ham til å fremstå som umenneskelig. 

Arnold står kanskje øverst på plakaten, men de egentlige hovedrollene spilles av Linda Hamilton og Michael Biehn. 
Hamilton går fra å være ung og forholdsvis naiv, til å vise tegn til krigersk initiativ, og legger grunnlaget for sin imponerende rolle i oppfølgeren. 

Biehn spiller en overraskende sensitiv rolle som den høyst menneskelige krigeren fra fremtiden. 
Reese viser seg nemlig å ha flere motiver for sin tidsreise. 
Han fulgte opp med flotte roller i både Aliens, The Abyss og Tombstone, og det forundrer meg stadig at Michael Biehn aldri ble en større stjerne. 

Cameron holder tempoet oppe med imponerende god flyt i de mange actionsekvensene, spesielt i bilscener og i skuddvekslingen på politistasjonen. 
Flere av effektene som brukes er nok utdaterte, spesielt tydelig i denne krystallklare Blu-ray-utgaven. 

Bruken av miniatyrmodeller i fremtidsscenene er åpenbar, og noen glimt av kopien av Arnolds hode er lite overbevisende, men jeg føler det knapt kan kritiseres, all den tid vi snakker om en 30 år gammel lavbudsjettsfilm. 

Bilde og lyd 

Billedkvaliteten på denne Blu-ray-utgivelsen er rett og slett fantastisk, filmens alder tatt i betraktning. 
The Terminator er ikke restaurert, men er remastret fra et negativ i svært god stand. 

Fargepaletten er justert med mer grønt og blått og mindre rødt, slik at den matcher Terminator 2 i større grad. 
Jeg har sett noen klager på dette på diverse nettforumer, men selv har jeg ikke noe i mot fargekorreksjonen. 

Bildet er flott, med solid sortnivå og filmrullens finkornede struktur intakt. 

Lyden er en blandet opplevelse. 
The Terminator ble utgitt med monolyd i 1984, men til DVD-utgivelsen i 2001, ble det laget en ny 5.1-miks. 
Denne miksen er også med på Blu-ray, men i det bedre formatet DTS-HD Master Audio. 

Miksen er god, og er helt klart førstevalget for de fleste som ser filmen. 
Men den har noen små variasjoner som ikke matcher det originale lydsporet. 
Terminatorens pistol har en annen lyd, i skuddvekslingen på politistasjonen høres hagla hans ut som et maskingevær ved et par anledninger, mens andre lydeffekter er enten svakere enn før, eller helt borte. 

Det er småtteri vi snakker om, men jeg skulle ønske at 5.1-miksen var justert så tett opptil den originale monolyden som mulig. 

Lite ekstra 

Ekstrastoffet på Blu-ray er rett og slett skuffende. 
Vi får ingenting nytt, bare noen korte, eldgamle dokumentarer i latterlig dårlig teknisk kvalitet, samt noen slettede scener som er sett før. 

En så stor og viktig film som The Terminator hadde fortjent full behandling med nyproduserte dokumentarer i 1080p. 

Men filmen er en klassiker, og bekrefter hvorfor den fortjener dette stempelet på Blu-ray. 
Den viser hvor langt man kan nå med lite penger men mye talent. 

Dette er også det beste utseende filmen har hatt siden den gikk på kino i 1984, om ikke bedre. 
The Terminator er et stykke essensiell filmhistorie! 
