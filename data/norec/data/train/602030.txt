Father vår
Ikke mange artister har gjenoppfunnet seg seg selv på like vellykket vis som Joshua Tillman gjorde i 2012. 
Inntil da hadde han spilt trommer med indiefolk-heltene Fleet Foxes og gitt ut kompromissløst dystre album under navnet J. Tillman. 
Men med utgivelsen av «Fear Fun» fremsto han plutselig som en helt ny artist med et helt nytt prosjekt. 
Nå kalte han seg Father John Misty og laget musikk som var mye friskere — og veldig mye morsommere - enn noe annet han hadde vært involvert i. 
Det var som om han skrudde på lyset og avslørte at han hadde på seg en frakk i psykedeliske farger. 
På «I Love You, Honeybear» rendyrker Tillman både musikken og Father John Misty-personaen til perfeksjon. 
Han skriver melodier som et enmanns Beatles. 
Han skriver de mest sarkasmedryppende tekstene siden Randy Newman. 
Og sammen med Jonathan Wilson - mannen bak det beslektede, men mer rock- og retroorienterte «Fanfare» (2013) - bader han sangene i orkestrert vellyd. 
Sjelden har det giftige virket mer forførende eller det vakre mer urovekkende. 

Vi kan like gjerne la den dekadente, deprimerte vismannen Father John Misty definere hele 2015 for oss: 
«Getting high on the mattress, while the global market crashes.« 
