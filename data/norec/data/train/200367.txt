Freelancer
Det er langt mellom romeventyr for tiden. 
Heldigvis er den etterlengtede Freelancer blant de bedre spillene i sjangeren - men kanskje ikke alt vi hadde håpet på. 

Skikkelige romspill er ikke noe vi ser ofte. 
Det har egentlig ikke kommet noen nevneverdige romeventyr siden Starlancer (forløperen til Freelancer) og Tachyon dukket opp i år 2000. 

LES OGSÅ: 

Selve Freelancer har vært under utvikling i mange år, og er hjertebarnet til Chris Roberts, mannen bak Wing Commander-spillene. 
Roberts forlot riktignok 
Freelancer-teamet etter hvert, men utviklingen fortsatte. 
Etter mange utsettelser og litt reduserte mål, er Freelancer endelig på plass. 
Ikke den revolusjonen vi ventet på, men uten tvil et meget solid spill. 

Et helt univers 

I Freelancer møter vi en mann ved navn Edison Trent, som befinner seg om bord i en romstasjon. 
Denne blir plutselig angrepet av ukjente gjerningsmenn, og ødelagt. 
Trent kommer seg unna, men mister en større sum penger, så den eneste løsningen er å finne en jobb. 
Slik begynner ditt liv som frilans-rompilot, og det dreier seg om å ta oppdrag for diverse fraksjoner, tjene penger for å få tak i bedre utstyr  samtidig som du prøver å finne ut hva som skjedde på romstasjonen som ble sprengt og hvem som står bak. 
Denne beskrivelsen høres ganske grunn ut, men Freelancer har faktisk en temmelig kompetent historie, som plasserer enkeltpersoner i et univers som omfatter hundrevis av planeter, organisasjoner, fraksjoner og politiske krefter. 

Når du ser på størrelsen på dette universet, skjønner du hvorfor det har tatt så lang tid å utvikle spillet. 
Det er rett og slett enormt. 
De forskjellige områdene i rommet er delt opp etter forskjellige land på jorden. 
Vi har den britiske sektoren, den tyske, den amerikanskeog planeter innenfor hver sone er også oppkalt etter virkelige byer  London, New York, Los Angeles, og så videre. 
For å reise fra sted til sted, må du bruke såkalte tradelanes  intergalaktiske motorveier som raskt tar deg fra sted til sted. 
For eksempel 
 når du forlater en planet, finner du flere innganger til slike motorveier i bane rundt planeten. 
Det er bare å klikke et symbol på skjermen, og skipet ditt dokker automatisk med motorveien, og begynner å suse bortover til målet. 
Enkelt, raskt og effektivt. 

For å opprettholde illusjonen av en levende verden, er rommet fullt av større og mindre skip som flyr fra sted til sted og passer sine egne saker. 
Rundt større planeter er det mer trafikk enn på de største flyplassene vi kan tenke oss. 
I tillegg kan du høre på radiosamtaler mellom skipene som ber om landingstillatelse eller blir skannet av politiet. 
Plutselig kan du også havne midt i hektiske kamper 
 og disse kan du selv delta i, eller velge å ikke blande deg inn i og fly videre. 
Det er denne friheten som imponerer oss. 
Til slutt 
 selv om det er en historie som binder spillet sammen, er du hele tiden fri til å ta opp jobber for andre arbeidsgivere. 
Selv når du er ferdig med hovedhistorien, kan du fortsette å fly rundt, utforske og tjene penger. 
Derfor er det ikke urimelig å sammenligne Freelancer med tilsynelatende helt forskjellige spill, som Grand Theft Auto eller Morrowind. 

Nydelig kontroll 

En av Freelancers store fordeler er hvor enkelt og intuitivt det er å kontrollere det. 
I motsetning til andre romspill, som knapt fungerer uten en joystick, er Freelancer designet med mus og tastatur i tankene. 
Det er to måter å styre på  i den ene modusen kan du rett og slett bevege musepekeren på skjermen og klikke på ikoner, markere skip og gi kommandoer, mens i den andre modusen har du direkte kontroll over skipet og våpnene. 

Vi har sjeldent sett et så gjennomført grensesnitt. 
Et lite vindu nederst til venstre viser alle objekter i nærheten  skip, innganger til tradelanes, romskrot eller satellitter. 
Du kan når som helst markere disse og be skipet ditt fly i denne retningen. 
Øverst på skjermen finner vi ikoner som brukes til å gi forskjellige kommandoer. 
Det hele fungerer rett og slett glimrende og tar kort tid å bli vant til. 

Når du lander på de forskjellige planetene, havner du som regel på en romhavn, der du blir presentert med et utvalg muligheter. 
Du kan kjøpe eller selge skip, utstyr og varer, og du kan besøke den lokale baren. 
I barene kan du få informasjon, lese nyheter og, viktigst av alt, få jobber. 

Problemer 

Til tross for mange positive sider, har Freelancer også noen skuffelser å by på. 
Først og fremst er spillet alt for repetitivt. 
Oppdragene er stort sett ganske like  fly dit, skyt fienden, fly tilbake. 
Det finnes variasjoner, men ikke nok. 

Vi savner også mer variasjon de gangene vi lander på planetenes overflate. 
Siden alle planetene har de samme fasilitetene, blir det litt kjedelig når du entrer en nesten lik bar for tjuende gang. 
I tillegg må vi høre på noen ganske stive samtaler med barens gjester før vi kan få vite noen rykter eller få annen informasjon. 
Selv om alle planetene ser annerledes ut, blir de estetiske kvalitetene etter hvert lite interessante når du må klikke deg gjennom de samme menyene hver gang. 

Mye stil 

Spillets utseende er definitivt gjennomført. 
Selv om grafikken ikke nødvendigvis er den mest avanserte (vi har sett skarpere teksturer og mer detaljerte modeller), er den likevel svært pen å se på. 
Det er rett og slett klart at designerne av spillet er en talentfull gjeng, og de har skapt noen flotte skip, asteroidebelter, vakre planeter og romstasjoner. 
Freelancer beviser at det ikke er nødvendig med den nyeste grafikkmotoren for å lage et pent spill 
 men samtidig ser vi at det kunne vært enda penere. 

Det viktigste med Freelancer er hvordan den rett og slett virker gjennomtenkt og gjennomført. 
Grensesnittet, grafikken, lyden og kontrollen 
 alt er på plass og alt fungerer stabilt. 

Konklusjon 

Opprinnelig skulle 
Freelancer være et spill uten grenser, der du kunne være hvem du ville, jobbe for hvem du ville og utvikle deg hvordan du ville. 
Denne friheten har etter hvert blitt begrenset, og spillet i dag lever ikke helt opp til det vi ventet oss. 
Men likevel 
 du finner knapt et spill som har et så stort univers å by på, så mange planeter å fly til og så mange kamper å blande seg inn i. 
Det er masse å gjøre i Freelancer, det spørs bare om du orker å småkjede deg gjennom noen av de mindre spennende oppdragene eller de repetitive sekvensene på planetenes overflater. 

Alt i alt er Freelancer et vellykket spill. 
Enkel å sette seg inn i, involverende og stilig. 
Romfantastene i dag har uansett ikke så mange alternativer å velge mellom, så da kan du like gjerne gå for Freelancer. 
