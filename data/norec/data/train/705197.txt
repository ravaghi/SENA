ROMAN:Katastrofer og kollaps 

Dramatiske tidsreiser Norge – Russland t/r. 

Lasse W. Fosshaug: 
Alt etter havet. 
Roman. 
165 sider. 
Flamme. 

I sine skildringer av folk og steder er Lasse W. Fosshaug (1982) kontant og konkret, som i den imponerende debutromanen «Over brua» (2013) med handling lagt til Minnesund i 1998 og utenlandske sesongarbeideres vanskelige liv i Norge, der de blander seg med lokal underklasse, som alt har nok å stri med. 

Hovedhandlingen i hans roman nummer to tar også fatt på et faktisk sted, den vestlandske industristribygdebyen Årdal, i det en eksplosjon blåser aluminiumsverket ut av drift og drønnet og vibrasjonene driver folk ut på gatene. 
Det hele er effektivt beskrevet i en tjuelinjers prolog. 
Herifra blir det enda mer opprivende med apokalyptiske, science fictionaktige forflytninger fram og tilbake i (fram)tid og sted. 

I den første av tre avdelinger før den korte epilogen tar jeg-fortelleren Ivan Ivanovitsj over, en russer som behersker norsk og som med iherdighet, mot og finurligheter utfra et nakent ingenting makter det kunststykket å få ansettelse ved verket, bli kompis med formann og arbeidskamerater, og i det hele en omtykt mann lokalt. 

Derfra flytter handlingen seg i neste avdeling til Russland og Moskva og en framtid der samfunnet har implodert og de forhutlete slår seg gjennom i undergrunnssystemet, de forfulgte i rivningsblokker. 
Ivan og hans homofile kjæreste Aleksej holder det gående sammen i et hav av mord og grusomheter, inntil en uforklart omveltning i vennen gjør dem til fiender på liv og død. 

Herfra handler «Alt etter havet» om internasjonal industrispionasje og sabotasje, samtidig som protagonistene Ivan og Aleksej slåss for livet. 
Som Aleksejs kollega har Ivan vært dataekspert og analytiker i den russiske sikkerhetstjenesten, FSB, en gjennomtrent og utholdende militær og krigsmann, som Fosshaug etter gevaltige tidssprang tar tilbake til Årdal og en siste kamp. 

Før Ivan i epilogen, på romanens utpust, søker fred i svenske grensestrøk, tas leseren gjennom mye vold og brutalitet i årdalstraktene, i en like grafisk grusom som stilististisk stålkontrollert fortelling. 
Og kan sitte igjen og lure på hvilken feiende tidsreise han har vært med på. 
