Müller svever forbi VM-legender
RECIFE/OSLO (Tyskland-USA 1-0) 
Her jubler 24 år gamle Thomas Müller for sin 9. VM-scoring i karrieren. 

Det betyr at Bayern München-stjernen fortsetter å klatre oppover toppscorerstigen i VM-sammenheng: 

Nå deler han førsteplassen i Brasil-VM med Neymar og Lionel Messi, som også har fire mål. 

- Thomas er i strålende form, og man får inntrykk av at det er enkelt for ham, roser den tyske landslagssjefen Joachim Löw. 

I et mer historisk perspektiv, er Müllers prestasjon enda mer imponerende. 
Han har ni VM-scoringer. 
Bare tolv spillere har flere på CV-en sin. 

Husk likevel følgende: 
Thomas Müller er bare 24 år gammel. 
I tillegg til årets mesterskap, kan han dermed spille minst to verdensmesterskap - dersom skjebnen vil det slik. 

Lagkamerat Miroslav Klose topper VM-lista sammen med brasilianske Ronaldo med 15 scoringer. 
Men Klose er 36 år gammel. 

Skuddet til Müller holdt til seier over USA torsdag kveld. 
Det skjedde uten at noen av spillerne ute på banen fortvilte. 
For begge lag gikk videre med tysk ettmålsseier - fordi Ghana ikke maktet å gjøre jobben mot Portugal. 

Etterpå ga trenerne Joachim Löw og Jürgen Klinsmann hverandre en klem i både lettelse og glede. 

Fornøyd matchvinner 

De to landsmennen var klissvåte etter en regntung forestilling. 

- Jeg så ballen endre retning, før den kom mot meg. 
Jeg fokuserte på ballen og bakerste stolpe, og traff den slik jeg ønsket. 
Det var det, forklarte Müller i pressesonen torsdag kveld. 

Da var han bandasjert og lappet sammen over det ene øye etter en kollisjon i en tidligere kamp. 

- Ethvert lag ønsker å ha en Thomas Müller på laget. 
Det er åpenbart, sa USAs tyske trener, Jürgen Klinsmann. 

- Om du gir ham én sjanse, eller mulighet til å stille inn siktet, så er Thomas typen som scorer. 
Han trenger ikke to muligheter, legger han til. 

Tysk dominans 

Utgangspunktet var greit før kampstart: 
Med uavgjort ville både Tyskland og USA gå videre til en åttedelsfinale i fotball-VM. 
Det gjorde at mange så for seg en forsiktig forestilling nord i Brasil torsdag kveld. 

Men Tyskland åpnet frisk og kom til et par gode muligheter tidlig i kampen. 

Og i ballbesittelse, var tyskerne overlegne: 
Da det var spilt ti minutter, hadde de allerede registrert 108 pasninger i laget, mot USA sine 12. 

Men: 
USA kjempet seg møysommelig inn i kampen igjen. 
Mannskapet til Jürgen Klinsmann slåss på søkkvåte gressmatta, fikk registrert én anstendig målsjanse - og gikk til pause med 0-0. 

Levde farlig 

Etter pause ble det likevel tøft: 
Tyskland fortsatte å dominere, og USA skapte så godt som ingenting. 

Til slutt ble europeerne belønnet i form av scoring: 

Per Mertesacker headet mot mål, men Tim Howard svarte med en nydelig redning. 
Returen gikk imidlertid rett i bena på Thomas Müller, som sto godt plassert på 16-metersstreken. 

Istedet for å klemme til, brukte Bayern München-profilen bredsida, og styrte ballen i lengste hjørne. 

Like etter utliknet Ghana til 1-1 mot Portugal i den andre kampen i gruppa. 
Det betød at USA levde farlig - for dersom Ghana vant 2-1, ville en tysk ettmålsseier sende USA ut av VM. 

Men til alt hell for amerikanerne: 
Portugal og Cristiano Ronaldo dro til slutt i land en ettmålsseier, og knuste Ghanas håp om avansement. 

At mannskapet til Klinsmann, som hadde satt Mikkel "Mix" 
Diskerud på benken torsdag, ikke maktet å svare Tyskland, betød dermed lite: 
Både Tyskland og USA er klare for åttedelsfinalen. 

Tyskland vant 1-0 mot USA i kveld, og begge lag er med det videre fra gruppespillet i VM. 
Hør studios oppsummering av kampen. 
