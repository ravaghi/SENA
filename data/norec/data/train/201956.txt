Acer Aspire S3
Rimelig ultrabook med god lagringskapasitet fra Acer. 

Ultrabook. 
Hvis du ikke har noe forhold til ordet, vil du garantert få det. 
Dette er navnet på en ny kategori PC-er. 
Ultratynne. 
Ultralette. 
Og med innmat som Intel har definert for at den skal få lov til å kalle seg ultrabook. 
Det vil garantert komme tilsvarende maskiner med utstyr fra konkurrenten AMD også på sikt, men de må altså hete noe annet. 

Vi har allerede rukket å teste en konkurrerende ultrabook, Asus Zenbook UX31, og vi må nesten ta med siste generasjon Apple Macbook Air, som i bunn og grunn er en ultrabook, og selve malen for det rushet av ultrabooks vi vil se den kommende tiden. 

ALLE de store PC-produsentene har ultrabooks i kjømda, og det ryktes at under CES i Las Vegas i januar vil det bli vist fram minst 50 nye modeller. 
Så hvis 2011 var året for nettbrett, setter i hvert fall PC-produsentene sin lit til at 2012 skal bli året for ultrabooks. 

Skiller seg ut 

Denne gangen har turen kommet til Acer, og deres første ultrabook, Aspire S3. 
Og for å si det med én gang, denne skiller seg temmelig mye fra Asus og Apple (som er temmelig like på hverandre), blant annet på pris. 
Inngangsmodellen er vesentlig billigere, og starter på godt under 7000 kroner. 

I tabellen under har vi sammenlignet spesifikasjonene på inngangsmodellene fra de tre produsentene (13-tommere): 

Som du ser har Acer lavere skjermoppløsning og er utstyrt med en hybrid SSD/harddisk. 
Fordelen med sistnevnte er at du får større lagringsplass, og lasting/skriving av data som aksesseres ofte går vesentlig raskere enn med en standard harddisk. 
Ulempen er at mekanikken lager lyd, er mindre robust i forhold til slag/fall, og den totale ytelsen er vesentlig svakere enn rene SSD-løsninger. 
Hvorvidt du vil merke ytelsesforskjellen eller ikke, avhenger av hvordan du jobber. 
Du kan merke den under kopiering av store datamengder og ved tyngre arbeidsoppgaver. 
Men noe dårlig kompromiss er dette nødvendigvis ikke. 
Mer om det senere. 

Solid og smart i utførelsen 

Maskinen har, i likhet med konkurrentene, et kabinett av metall, både på inn- og utsiden. 

Det eneste vi ser av plast er rammen rundt skjermen, altså på innsiden. 

Undersiden er jevn og fin, og her er ikke noen luftinntak, de eneste åpningene er de to høyttalerne på hver sin side. 

Plasseringen av tilkoblinger har vi virkelig sansen for. 
Kombinert lyd ut/inn til venstre, minnekortleser til høyre. 
Alle de andre tilkoblingene, altså to USB-porter, HDMI-utgang og strøminntak sitter bak. 
Det synes vi er en særdeles ryddig og praktisk utforming som holder kabler unna veien. 

(Fortsetter etter bildene) 

Lokket har en børstet metallfinish, og fingeravtrykk vises ikke i særlig grad. 
Det samme gjelder på innsiden. 

Tastaturet er fellesnordisk, fast og stort nok til at det er helt OK å skrive på. 
Det avgir lite støy. 
Noen av tastene er litt små, blant annet piltaster og returtasten. 
Vi opplevde likevel ikke noen store utfordringer under lange arbeidsøkter med maskinen. 

Lavere oppløsning 

Skjermen er lyssterk og fin, og selv om oppløsningen er vesentlig lavere enn på Asus UX31, behøver ikke dette å være negativt for alle. 
Høyere oppløsning betyr blant annet skarpere tekst og plass til mer på skjermen, men også at ting kan bli litt smått for deg som har passert falkeblikk-stadiet. 
Skjermen er imidlertid blank, så refleksjoner er noe du må påregne. 
Vi aner en viss trend der matte skjermer er på vei tilbake, og muligheten til å få ultrabooks som Acer S3 med matt skjerm hadde vært supert. 
Men ingen av de tre omtalte har det altså, i hvert fall ikke ennå. 

Pekeplaten er vesentlig mindre enn på de to konkurrentene, og har integrerte knapper for venstre- og høyreklikk. 
Personlig foretrekker vi tydelige adskilte knapper, og kanskje spesielt når pekeplaten er såpass kompakt som her. 
Det er uansett bare snakk om relativt enkel tilvenning. 

Lyden i de innebygde høyttalerne er ikke spesielt fyldig, og mangler naturligvis bass. 
Men lyden er bedre enn i Asus UX31, blant annet slipper du klirringen som oppstod som er resultat av vibrasjoner i metallet under avspilling. 
Men øretelefoner eller høyttalere er påkrevd for alt annet enn nettradio og Windows-varsler :) 

Mye tregere enn ren SSD 

Takket være harddisken tar det vesentlig lengre tid å starte maskinen enn for de to konkurrentene. 
Vi målte rundt 50 sekunder, mens Asus startet på 18 sekunder. 
Men lukker du lokket når du går fra møtet og åpner det igjen når du er tilbake på kontoret, er maskinen klar til dyst omtrent i samme øyeblikk. 

Og maskinen responderer kjapt og fint, og oppleves som godt konfigurert. 
Som vanlig har maskinen blitt fylt av litt av hvert av prøveprogrammer og annet som ikke nødvendigvis oppleves som nyttig. 
Sikkerhetspakke fra McAfee er på plass, og denne opplever vi som litt masete, du må for eksempel starte maskinen på nytt ved oppdateringer, og en svær plakat i høyre hjørne dukker opp i tide og utide. 
En runde med avinstallasjon av ting du ikke trenger, og en titt på våre favoritt-gratisprogrammer, er en god idé. 

Ikke lydløs 

Vi hadde håpet at maskinen, som er utstyrt med en strømsparende ULV-prosessor medintegrert Intel-grafikk, var mer eller mindre lydløs, men det er den ikke. 
Viften starter relativt ofte, det holder at du besøker en nettside med middels tung grafikk og noen Flash-annonser. 
Viften er heller ikke blant de stilleste vi har hørt. 
Noe kjempestort ankepunkt er det ikke, men greit å være klar over at det finnes stillere maskiner der ute. 

Vi har allerede nevnt at maskinen oppleves som kjapp og fin. 
Windows egen Opplevelsesindeks gir oss følgende indikasjoner. 
Skalaen går fra 1.0 (svakest) til 7.9 (sterkest), og til høyre for pipe-tegnet har vi satt inn tallene fra Asus UX31 for å si noe om styrkeforholdet: 

Prosessor: 6.3 | 
6.9 Minne: 5.9 | 
5.9 Grafikk: 
4.6 | 
5.5 Spillgrafikk: 
6.1 | 
6.0 Primær harddisk: 
5.9 | 
7.9 

Passmark PerformanceTest 7.0 gir oss litt mer kjøtt på beinet. 
Totalscore ble 874, og under har vi sammenlignet noen av de viktigste testparametrene med nettopp nevnte UX31: 

Ingen av de to maskinene har noe særlig grafikkytelse å skrive hjem om, men til video er de mer enn kraftig nok. 
Ingen av våre testfiler, selv i full HD, bød på noe særlige utfordringer for PC-ene. 
Mest kraft gikk med til å vise Flash-video fra YouTube i full HD, men som du ser under var det fortsatt mye å gå på for prosessoren: 

Vi gjorde også målinger av batterilevetiden, først med minimal belastning av maskinen, deretter med kontinuerlig avspilling av HD-materiale (720P) i Windows Media Player. 
Resultatene ser du i diagrammet under: 

Konklusjon 

Vi anser Acer Aspire S3 som et temmelig vellykket førstegenerasjon ultrabook fra Acer. 
Den er robust, har en meget gjennomtenkt utforming, og har bedre lagringsplass enn konkurrentene. 
Like god ytelse som den dyrere konkurrenten fra Asus har den ikke, spesielt disk- og batteriytelsen er temmelig mye svakere. 
Vi hadde også håpet at den var litt stillere under bruk enn den i praksis viste seg å være. 

Vi likte maskinen meget godt, men ville nok sterkt vurdert storebror som er utstyrt med en "ren" SSD på 240 GB istedet for hybriddisken i vårt testeksemplar. 
Den er riktig nok en del dyrere, men vil by på en enda bedre opplevelse - muligens på høyde med Asus UX31 som ble kronet med terningkast 5. 

Acer Aspire S3-951-2464G34iss (LX.RSF02.013) 
