Nye Mercedes SL prøvekjørt
Så fikk vi omsider kjøre den helt nye SL fra Mercedes på norske veier. 

For 60 år siden forberedte Mercedes lanseringen av det som skulle bli et ikon. 
Det var modellen Sport Leicht, forkortet til SL, som nærmest var et bestillingsverk fra den amerikanske Mercedes-Benz-importøren på den tiden. 

60 år med SL 

Den legendariske SL het 300 SL og ble kalt "Gullwing" eller "måkevinge", da den hadde dører som åpnet seg oppover. 
Den konfigurasjonen ble ganske nylig kupéversjonen av Mercedes SLS AMG til del, og den bilen er da også i større grad arvtageren etter den berømte klassikeren fra tidlig 50-tall. 
Prototypen ble vist i 1952 og den ferdige 300 SL ble lansert i 1954. 
Tre år senere kom roadsteren. 
Den kom også i en mer demokratisk variant med firesylindret motor - 190 SL. 

Lette materialer 

En av nyhetene er at Mercedes har valgt å gå for en aluminiumsstruktur for den nyeste generasjon SL. 
Det er ikke en space-frame som i SLS AMG; bilen er utstyrt med et mer klassisk, selvbærende karosseri. 
Av bilens struktur opplyser Mercedes at 89 prosent er aluminium. 
Også magnesium og stålforsterkede plastkompositter er tatt i bruk. 
Resultatet er en kraftig vektbesparelse i forhold til forgjengeren - som var en mindre bil. 

Billigere enn før 

SL 350 er i skrivende stund innstegsmodellen i den nye SL-klassen. 
Den plasserer den økonomiske terskelen for inntreden i denne eksklusive bilklassen på 1.237.000 kroner, hvilket er en reduksjon på hele 170.000 kroner i forhold til tidligere generasjon. 

SL 350 har en V6 på 3,5 liter under panseret. 
Nivået over er SL 500, med en V8 på 4,6 liter mens V8-motoren i SL 63 AMG har et slagvolum på 5,5 liter. 
Flaggskipet SL 65 AMG er utstyrt med den fabelaktige V12 biturbo-motoren på seks liter som yter 630 hestekrefter og 1.000 newtonmeter! 

Raskere 

Men tilbake til bilen vi har fått prøvekjøre og som vil bli en god del mer utbredt enn sistnevnte fartsmonster. 
SL 350 har ni færre hestekrefter enn forgjengeren (306 ned fra 315), men takket være effektiviseringsarbeidet er forbruket gått ned fra 0,97 liter per mil til 0,68 liter per mil. 
Samtidig er ytelsene forbedret - bilen akselererer nå fra 0 til 100 km/t på 5,9 sekunder mot 6,2 tidligere. 

Komfort i høysetet 

At bilen er sprek, kan vi skrive under på. 
Samtidig er komfortnivået så høyt at bilen ikke oppleves som sportslig. 
Bilens oppsett favoriserer rask, stabil og behagelig kjøring. 
For første gang introduserer Mercedes her styring med hastighetsavhengig elektromekanisk assistanse. 
Den er mer direkte enn tidligere, synes vi, men likevel noe i letteste laget. 
En fordel: 
Parkeringsmanøvre går som en lek. 
Til alt overmål kan bilen utstyres med automatisk parkeringsassistent. 

Kjøreopplevelsen totalt er ingen overraskelse. 
Dette er luksuriøs, rask og effektiv fremdrift og nye SL, enten den kjøres lukket eller åpen, er utvilsomt markedets mest komfortable kabriokupé. 
Med taket oppe er bilen svært stillegående og oppleves som en luksuriøs Grand Tourer. 
Det er mulig å velge et tak utstyrt med aktivt farget glass som altså kan gjøres mørkere ved behov for å stenge solstrålene ute. 
Magic Sky Control, kaller Mercedes denne løsningen. 

Utelivet uten ulempene 

Åpen blir den en luksuskabriolet og den er utstyrt med alt som skal til for at den mest pysete føler seg komfortabel, inkludert selvfølgelig Mercedes' såkalte Air Scarf og Air Cap, altså luftstrømmer som motvirker kabrioletens naturlige turbulens og trekk slik at man befinner seg like lunt som i solveggen. 

Ja, for selv om bilen i konseptet er en roadster, har den, som andre kabriokupéer, et elektrisk drevet tak som felles ned i bagasjerommet, der det nøyer seg med å "spise" cirka 120 liter av bagasjeplassen. 
Det tar 20 sekunder å manøvrere taket opp eller ned. 

Plasspluss - og minus 

En praktisk detalj: 
I likhet med for eksempel Audi på nye A6, har Mercedes innført løsningen med å kunne åpne bagasjerommet ved å bevege foten under hekken på bilen - meget praktisk når man har armene fulle av handleposer. 
Mindre praktisk: 
Plassen bak setene kan ikke brukes til stort av lagring, selv om man finner et oppbevaringsrom. 

Konkusjon: 
Nye SL er en fantastisk fin bil, også i sin innstegsversjon SL 350. 
Det meste er blitt bedre enn før og som tilfellet er med andre nisjemodeller fra Mercedes: 
Dette er en referanse i klassen. 

Og så får man historiens sus fra SL-legenden på kjøpet. 
