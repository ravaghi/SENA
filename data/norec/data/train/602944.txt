Femte runde popcorn og dinosaurer
OK, dette begynner å bli skikkelig teit. 

Noe av det som skilte Steven Spielbergs originale "Jurassic Park" (1993) fra den store hopen av generiske monsterfilmer, var at den hadde en viss grad av troverdighet. 
Det var ikke umulig å tro på at dinosaurer kunne klones tilbake til livet og det var ikke umulig å tro på at levende dinosaurer kunne bli noe av et problem. 
Men det var altså for 25 år og fire filmer siden. 
Nå gjenstår bare gjentakelsene og overdrivelsene. 

I "Jurassic World: 
Fallen Kingdom" blir "dinoverneren" Claire (Bryce Dallas Howard) og "raptortemmeren" Owen (Chris Pratt) hyret for å redde dinosaurene fra et vulkanutbrudd, men det skal snart vise seg at oppdragsgiverne deres har lyssky baktanker. 

Dermed er det duket for en endeløs rekke scener som ligner fælt på scener vi har sett mange ganger før – gjerne den hvor noen blir stengt inne i et trangt rom sammen med en skikkelig gretten kjøtteter av et beist – bare med den forskjellen at dinosaurene ikke lenger har noe med virkelighetens dinosaurer å gjøre, men er en slags genspleiset superdino-variant. 

"Jurassic World: 
Fallen Kingdom" er kort sagt mer eller mindre umulig å skille fra den store hopen av generiske monsterfilmer. 
