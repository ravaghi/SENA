Sober Albrigtsen-debut på norsk
Gir liv til Jim Croces sanger i nordnorsk språkdrakt. 

ALBUM: 
Jim Croce døde i ei flyulykke da karrieren akkurat hadde tatt av, så langt tilbake som i 1973. 
Han ble bare 30 år gammel, men rakk å gi ut et duoalbum med kona Ingrid og to soloalbum mens han levde, Bare det faktum at amerikaneren nå er oversatt til norsk, eller for å være helt korrekt til nordnorsk, er ei stor stjerne i boka til Steinar Albrigtsen. 

Første på norsk 
Han har gitt ut en rekke album i flere sjangrer siden albumdebuten «Alone Too Long» i 1990, som solgte i 180 000 eksemplarer. 
I tillegg er det blitt duoalbum med amerikaneren Tom Pachehco og barndomskamerat Jørn Hoel. 
Hvis man ser bort fra spesialprosjekter, har han aldri gitt ut plate på morsmålet. 
Når resultatet er blitt så bra, må det være lov å spørre «hvorfor ikke før?». 
Førsteopplaget inneholder for øvrig en bonus-cd med de samme sangene sunget på engelsk av Albrigtsen. 
Dermed kan du sjøl se hvor godt han treffer med sine norske versjoner. 

16 år Albrigtsen var bare 16 år da Croce døde, men amerikaneren har åpenbart satt så dype spor at han har gjort det til et prosjekt å gjøre ham mer kjent i Norge. 
Og — han har virkelig lagt seg i selen for å yte Croces tekster rettferdighet og plassere dem i en god nordnorsk språkdrakt. 
Der det har vært nødvendig, har han skrevet om og tilpasset tekstene slik at de klinger godt — uten å fjerne dem fra det som har vært Croces idé. 

New York blir Oslo Slik Albrigtsen framfører dem, virker det derfor logisk at Alabama blir til Tromsø, at New York blir til Oslo og at sentralborddamen blir byttet ut med 1880: 
«Operator, could you help me place this call You see, the number on the matchbook is old and faded She's livin' in L.A. 
— with by best old ex-friend Ray A guy she said she knew well and sometimes hated» 

blir i Albrigtsens versjon til: 
«1880, hei kan du hjelpe mæ litt no Æ har et nummer her, som ikkje virke 
Ho bor i Kristiansand — med min beste eks-venn, han Jan 
En fyr ho sa ho kjente, men ikkje likte» 

Albrigtsen har valgt å være tro mot Croces sanger også musikalsk. 
Lydbildet ligger tett opptil originalen, et enkelt komp med akustiske gitarer som toneangivende ved siden av forsiktig bruk av piano/orgel, trommer/perkusjon, dobro/weissenborn og trommer/perkusjon — og med to store streker under Richard Gjems for hans munnspilltoner og Olav Torgeir Kopsland for steelgitarspillet. 
Sistnevnte bidrar blant annet på singelen «Torsdag», som er blitt en fengende countrylåt som allerede kan høres på NRK P1. 
Albrigtsen gjør ikke noe forsøk på å etterlikne stemmen til sitt forbilde, men synger sobert og behersket, uten geberder - med en melankolsk undertone. 

Uten Leroy Brown 
De fleste av Jim Croces mest kjente sanger er med, men pussig nok er verken hiten «Bad Bad Leroy Brown» eller tittellåten fra hans solodebut «You Don't Mess Around With Jim» med på albumet. 
Til gjengjeld har Albrigtsen tatt tak i «Age» fra duoplata med Ingrid fra 1969 (riktignok spilt inn på nytt på «I Got A Name» i 1973): 
«I have traded love for pennies, sold the soul for less Lost my ideals in that long tunnel of time And I've turned inside out and around about and back and then Found myself, right back where I started again» 

er i Albrigtsens gjendiktning blitt til «Telbake igjen»: 
«Har sælt må sjøl for penga, sjela følgte me Mesta deinn æ va, i en lang tunnel av tid 
Har snudd innsida ut, og rundt og rundt har dansen gådd 
Og fra da æ våkna va æ her — telbake igjen» 
