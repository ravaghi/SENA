Klassisk krim med skeiv vri
Ingebjørg Berg Holms andre bok om lensmann Thomas Tinnvik er en tidvis original blanding av klassisk mordmystikk og indre sjelekvaler hos lovens mann. 

Den bergensbosatte kriminalforfatteren Ingebjørg Berg Holm debuterte i 2015 med den første boken om lensmannen på Hurum, Thomas Tinnvik. 
Hun mottok den gjeve Mauritz Hansen prisen for beste debutant samme år. 

«Barføtt over isen» er, i likhet med debuten, en klassisk kriminalfortelling lagt til Hurum på slutten av 1800-tallet. 
Mens første bok var formet som et brev fra lensmannen til hans bror Tobias, er denne kriminalfortellingen formet som dagboksnotater. 

Handlingen foregår rundt juletider 1875, og noen måneder inn i det nye året. 
I likhet med askøyværingen H.K. Fauskanger låner Holm materiale fra de klassiske kriminalfortellingene når det gjelder persongalleri og mordgåte. 
Vi befinner oss blant det kondisjonerte og velstående borgerskapet i Hurum. 
Den syke og meget dannede og beleste jomfru Parelius bor i et herregårdshus kalt Palasset. 
Hun dør alene i sitt tårnværelse på nyttårsaften, mens det holdes fest nedenfor. 
Muligens er det mord, men kanskje selvmord. 

Få mennesker har hatt tilgang til jomfru Parelius tårnværelse. 
Et tyveri av en sjelden bok indikerer at det har foregått en forbrytelse. 
Kan det være enkefru Rytter som har styrt huset i årevis, eller kanskje hennes kuede datter frk. 
Rytter? 
Enkefru Rytters sønnesønn Lucilius, fattig student hjemme på julebesøk, kan ha vært involvert. 
Når testamentet leses opp, byr det på grusomme overraskelser for de involverte. 
Og den stjålne boken på overraskelser for leseren. 

«Barføtt over isen» bryter med den klassiske krimsjangeren gjennom selve dagbokformen, der vi kommer under huden på en lensmann som har sitt å skjule av fortidige ugjerninger. 
Vi møter en martret sjel som vandrer rastløs alene om nettene. 
Han fører sin dagbok i ensomhet, der han avslører at han selv planlegger en forbrytelse. 
Holm lar sin lensmann skrive i et lett arkaisk riksmål, med bruk av gammeldagse ord og vendinger, som skaper fin troverdighet uten å bli parodisk. 

Lensmenn er vanligvis representant for rasjonalitet og bruk av logisk sans. 
I «Barføtt over isen» møter vi like mye et følsomt individ hvis forbrytelse er en dragning mot det samme kjønn. 
Noe som faktisk var en forbrytelse inntil 1972 her til lands. 

Lensmannens private og offisielle liv glir etter hvert sammen i dagboksnotatene, som tidvis er ladet med erotiske undertoner. 
Samtidig fremstår lensmanns bluferdige fremferd og indre sjelekvaler troverdige, samtiden tatt i betraktning. 
Troverdig er også den subtile kommunikasjonen likesinnede brukte for å komme i kontakt med hverandre, i en tid hvor det medførte stor risiko å leve ut forbudt kjærlighet. 

Etter hvert ser det ut til at forfatteren får en smule hastverk med å løse mordmysteriet. 

Overgangen fra fortvilt lensmann i ytterste nød til skarpsynt, handlekraftig analytiker skjer for brått. 
Vi presenteres for en innviklet kjede av innrømmelser, men som riktignok munner ut i en munter overraskelse for den som liker meta-klassisk krim. 
Det er bokstavelig en klassiker, nemlig den romerske forfatteren Tacitus sin bok, som gir løsningen på hva som skjedde med jomfru Parelius. 
