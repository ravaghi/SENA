TV-anmeldelse:Litt for mye av det gode 

«Adils hemmelige dansere» som har premiere på NRK1 i kveld er et godt program. 
Men det blir litt for mye av det gode. 
For mye i den forstand at det blir litt for langt. 
Litt for likt. 

Med kveldens premiere, hiver også NRK1 seg på dansebølgen. 
Men i stedet for konkurrenten TV 2 som spør «Skal vi danse», slår Adil Khan fast at «alle kan danse». 

Ingen dans på roser 

I hvert fall kan han lære alle å danse. 
Absolutt alle. 
Mener han selv og nå får han sjansen. 
Med det utgangspunktet kommer han med åtte en times lange programmer på NRK1 denne høsten. 
Selvfølgelig faller man for fristelsen å slå fast at dette kan da ikke være «en dans på roser». 

Dynamikk og glede 

Det er det da heller ikke. 
Men det er dynamikk og det er glede i dette programmet. 
Ikke bare danseglede, men også livsglede. 
Klart det ligger mye tilfredstillelse å lære noe så godt som er så fremmed som det dette programmet handler om, nemlig streetdance. 
Til orientering: 
Streetdance er en samlebetegnelse på gatedans i ulike sjangre, gjerne knyttet til hip hop-kulturen. 

Lang vei å gå på tre uker 

Derfor er det ingen tvil om at Adil, som er en av Norges fremste dansere, har en lang vei å gå når han skal forvandle vanlige - og uvanlige nordmenn for den saks skyld, til ekte street dansere i løpet bare tre uker. 

Morsom og menneskelig 

Veien dit blir både morsom og menneskelig. 
Nær og varm. 
Og beviser i aller høyeste grad det som i hvert fall vi som har levd en stund har skjønt etter hvert: 
Ingen er bare det de ser ut som. 

Det er jo denne aha-opplevelsen som i tillegg til det åpenbare mestringselementet, er en av bærebjelkene i et program som «Adils hemmelige dansere». 

Den klassiske «rørleggersprekken» 

Klart Adil må gå til et ytterpunkt - det blir bedre da. 
Derfor er det ingen overraskelse at han i det første programmet har funnet fem menn som overhodet ikke kan danse. 
De er derimot gode i jobben sin som ventilasjonsteknikere. 
Og den gode Adil kan ikke dy seg og ser for seg den klassiske «rørleggersprekken» på dansegulvet. 

Men gutta vil. 
De tar utfordringen. 
De øver og øver. 
Jobber og jobber. 
Gjør alt de kan for å holde «oppdraget» hemmelig for familie og venner. 
Helt til de skal vise seg frem etter tre ukers intens trening. 
Det blir bra. 
Det blir morsomt. 
Det blir feelgood-TV. 
Jeg skulle bare ønske at veien dit ble litt kortere for oss TV-seere. 
