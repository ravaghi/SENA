Lexmark Genesis S815
Den ligner ikke på noe vi har sett av mulitfunksjonsskrivere tidligere, men det finurlige designet har noen klare fordeler. 

Lexmark har mer eller mindre droppet sin satsing på ultrabillig-skrivere, og konsentrerer seg nå først og fremst om å utvikle nye konsepter som kan blåse nytt liv i et blekkskrivermarked som har stagnert og gått noe tilbake de siste årene. 

Modellen S815 "Genesis" er definitivt et bevis på dette. 
Den er høyreist, med vertikal tilgang til skanneplaten, og har en blank svart front med en 4,3 tommer stor berøringsskjerm sentralt plassert. 
Via ikoner og norske hjelpetekster kan du herfra styre de fleste oppgaver direkte. 
Du kan kopiere, fakse, skanne rett til epost, overføre til PC-en, og alt det man forventer av en moderne multifunksjonsskriver. 
Flere funksjoner eller "apps" kan dessuten lastes ned fra nettet, men det må skje via PC-en. 

Før vi går videre, her er noen av de viktigste spesifikasjonene: 

Blekkbasert multifunksjonsskriver, print, fax, skann, kopi Separate blekkpatroner (3 farger + sort) Utskriftsoppløsning 4800 x 1200 dpi Skanneoppløsning maks 300 dpi USB og trådløst nettverk Minnekortleser for SD, MS og XD-kort Arkmater i bakkant med plass til 100 ark Automatisk tosidig utskrift (duplex) 38,6 x 32,1 x 42 cm 8,7 kg Veil pris: 
2.990 kroner 

Avfotograferer i stedet for å skanne 

Designen har den ikke bare fått for å skille seg ut i mengden, skannerdelen er nemlig byttet ut med et 10 megapiksels kamera som avfotograferer sidene i stedet for å skanne dem. 
Kameraet trenger en viss avstand fra platen, og konstruksjonen, som blant annet innbefatter et speil for å øke brennvidden, krever plass. 

Resultatet er uansett lynrask "skanning", det tar bare 3 sekunder fra en side blir avfotografert til den er på plass på PC-en din, enten i form av en PDF-fil, bildefil eller i fotoprogrammet ditt. 
En egen skinne øverst holder ark på plass: 

En annen fordel er at den bygger noe mindre i dybden enn mange konkurrenter, ulempen er at den er vanskelig å plassere i en hylle takket være høyden. 

Enkel installasjon 

Skriveren kommer med drivere og enkel programvare som installeres på et par minutter. 
En veiviser tar deg gjennom prosessen med å få skriveren opp-å-gå på det trådløse nettet, og det hele er så enkelt at det krever minimalt med grunnkunnskaper. 

Vi nevner også at hvis du har Windows 7, behøver du faktisk ikke å installere driver-CD-en i det hele tatt. 
Ferske drivere er nemlig tilgjengelig fra Windows Update. 
Disse inneholder ikke alle funksjoner, men for deg som er opptatt av minimalisme og bare trenge vanlig utskrifts- og skannefunksjoner, er dette midt i blinken. 

Vi legger også til at Lexmark har laget utskriftsapplikasjoner til både iPhone og iPad, slik at du kan skrive ut fotografier direkte. 
Fra iPad kan du også skrive ut nettsider. 

Ustabilitet 

Vårt testeksemplar kom fra et av de første produksjonspartiene, og virket noe uferdig. 
Blant annet krasjet den dersom vi prøvde å lage mer enn en kopi av en side, og vi fikk stadig feilmeldinger om at skrivehodet ikke hadde trukket seg ordentlig tilbake. 

Det viste seg imidlertid at Lexmark hadde lagt ut firmware-oppdatering til skriveren, som var enkel å laste ned og installere. 
Etter at denne var på plass, gikk alt langt bedre. 

Kjapt! 

Det har vært en fryd å bruke skriveren til å digitalisere alt fra kvitteringer til brev og magasinsider. 
Til dette er den midt i blinken, spesielt for deg som skal digitalisere mye. 
Til foto er den derimot ikke optimal. 
Detaljnivået er rett og slett ikke godt nok, med mindre du er mindre kresen. 

I eksempelet under har vi sammenlignet kvaliteten med en svært enkel skanner, Canon Lide 25, som kostet noen få hundrelapper. 
Som du ser gjengir den detaljene langt bedre enn Lexmark S815. 
Prosessen gikk derimot langt tregere på den aldrende skanneren, forståelig nok: 

Kopi- og utskriftskvaliteten er det imidlertid lite å utsette på. 
Helt på høyden på fotokvalitet er den ikke, hvis du sammenligner med de beste fra Canon, HP og Epson. 
Men med Lexmarks fotopapir PerfectFinish vil de fleste bli rimelig fornøyd, tror vi. 

Også hastighetsmessig får den mer enn godkjent. 
Det tar gjerne rundt 10 sekunder fra du har sendt en utskrift til skriveren tar fatt på jobben, men deretter går det kjapt. 
Fem tettskrevne tekstsider ble skrevet ut på 20 sekunder, tre websider i farger tok 15 sekunder, og et kantløst foto i A4-størrelse og beste kvalitet tok 1 minutt og 21 sekunder. 
Dette er omtrent som forventet i denne klassen. 

Støynivået under utskrift er litt i overkant, sett i forhold til mange av konkurrentene, men det som plager oss aller mest er at skriveren avgir en elektronisk pipelyd når den går i dvalemodus. 
Den er ikke hørbar i alle miljøer, men sitter du i stille omgivelser er sjansen stor for at du også hører den. 
Vi har tatt opp lyden og forsterket den, slik at du kan få et inntrykk av hvordan den utarter seg: 

Konklusjon 

Med unntak av litt grøtete detaljgjengivelse på fotoskanning, noe støy under utskrift og den omtalte pipelyden i dvalemodus, har S815 gjort et bra inntrykk på testpanelet. 
Designen er spesiell, og alle vil nok ikke like den, og vi ser ikke bort fra at den må gjennom noen revisjoner før den sitter helt. 
Men for alle som har mye de skal skanne av dokumenter og lignende, er dette i skrivende stund den raskeste måten å få jobben gjort på. 

Det største spørsmålet setter vi imidlertid til prisen. 
3000 kroner er mye, til tross for spennende design og rask skanning. 
Vi tror prisen må ned noen hakk hvis Genesis skal bli en hit for Lexmark. 
Og det blir den kanskje i neste revisjon? 

Lexmark Genesis S815 
