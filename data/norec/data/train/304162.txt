TeamMe bør sikte mot himmelen neste gang 

Storslagent korslag fra Elverums-kollektiv. 

ALBUM: 
Tilsynelatende fryktløse drar Team 
Me ut på erobringsferd i en musikalsk verdensdel hvor Sufjan Stevens regjerer som kreativ overskuddhersker, og toktet ned i de orkestrale popmontasjenes skattekister er i aller høyeste grad vellykket for Elverums-bandet. 

Taktikken dekodes fortløpende ned til et gjentagende mønster av akustiske utgangspunkt, effektivt pyntet opp til kolossale mosaikker av drømmende strykere, rundhåndet perkusjon, diskret elektronikk, kvitrende fløyter og - bandets favorittriks - uttallige ekkorike koringspassasjer. 

Debutalbumets mønstertrofasthet - standhaftig ledsaget av falsettvokalen til Marius D. Hagen - er beundringsverdig mektig, men paradoksalt nok mangler noe dybde i alle lagene bandet bygger. 

Likevel, Team 
Me er velsignet med mektig stjernestøv, og bandet bør sikte lengre enn tretoppene — det er himmelen neste. 
