Det samme som før
LCD Soundsystem er tilbake etter at de angivelig ble oppløst for seks år siden. 

En stor farvel-konsert ble arrangert med et tilhørende livealbum «The Long Goodbye», samt dokumentar. 
Tydeligvis fant de sammen igjen mot slutten av 2015 og nå leverer de et album i samme sjikt som de tidligere har gjort. 
«American Dream» består av 10 komplekse elektrolåter som svinger seg mellom funk, krautrock, techno, house og disco. 
Åpningslåten «Oh Baby» minner noe om den repetitive synthlinjen i The Who sin «Baba O´Riley», men med James Murphy´s melankolske melodi over. 
Tema for albumet blir raskt tydelig og omhandler Murphy´s personlige problemer, men gir samtidig humoristiske stikk til dagens politikk og samfunn. 
Bandet er ikke redd for å kopiere seg selv, og singelen «Call the Police» minner mye om en av deres største hits «All My Friends» med samme eksplosive oppbygning. 
På den andre siden har de låten «How do you sleep?» som er noe helt annet enn hva vi har hørt fra dem før. 
Det er synd at LCD Soundsystem ikke tør å gå enda lenger i nytt lydlandskap. 
Selv om de bringer et solid album er det lite nytenkende ved det, og man blir sittende igjen med en bismak av nostalgisk hipstermusikk. 
