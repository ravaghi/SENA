TEST:En av årets beste bærbare PC-er 

Lenovo kliner til med ny Yoga-toppmodell. 

Vi har tidligere skrytt mye av den ypperste Yoga-serien til Lenovo, og ga 2016-modellen Yoga 910 terningkast 5 og fjorårets Yoga 920 full pott og terningkast 6. 
Fellesnevneren for de to modellene er et elegant design, god byggekvalitet, god skjerm, rask SSD-lagring og god batteritid. 

Nå har vi hatt nykommeren Yoga C930 inne på testbenken. 
Er vi like fornøyd med den? 
Det korte svaret er ja. 

Dette er nytt 

Det er ikke de store forskjellene fra fjorårets 920 til årets modell. 
Designet er gjenkjennelig Yoga med én viktig endring: 
Det ikoniske klokkelenkeliknende hengselet er erstattet med en roterende «lydplanke» med Dolby Atmos-sertifisering, hvis vi kan kalle det det. 

To andre designelementer er fargeutvalget og at Lenovo har laget plass i chassiset til den medfølgende pennen. 
Ellers er det altså en ny Yoga-toppmodell slik vi er vant til. 

Lenovo har for øvrig fortsatt med endringene de introduserte i fjor, som inkluderer nettkameraet over skjermen og at shift-tasten er bredere enn på Yoga 910. 

Vår testmodell er utstyrt med en Intel Core i7-8550-prosessor, 512 GB SSD-lagring, 16 GB minne og en skjerm hvis oppløsning er 1920 x 1080 (full-HD). 
Prisen er snaut 16.000 kroner. 
C930 finnes også med 4K-skjerm til 17.000 kroner, men da med 256 GB lagring. 
Oppgradering til 512 GB koster kun 500 kroner ekstra, noe vi kan anbefale hvis man går for denne modellen. 

God kvalitet 

Byggekvaliteten er stort sett solid og alt virker godt skrudd sammen, men merker at det er litt svikt i området rundt tastaturet når man trykker der. 
Det nye hengselet er stødig og man kan stille PC-en i mange ulike posisjoner uten at enheten klapper sammen. 
Dog rister skjermer litt når man trykker på den i vanlig modus som en bærbar PC, noe vi ofte ser på PC-er mer berøringsskjerm. 

Hvis det er noe vi skal utsette på designet, må det være de to klistremerkene Lenovo har plassert nedenfor tastaturet. 
Den ene for Intel Core-prosessorer, den andre om detaljer om PC-en. 
Ikke spesielt lekkert, men de kan heldigvis fjernes. 

Samtidig er vi også fornøyde med skjermen som har en oppløsning på 1920 x 1080 piksler. 
Dessverre var det ikke 4K-modellen vi testet, men vår testmodell leverer likevel god bildekvalitet uansett om man surfer på nettet eller strømmer video fra en av de mange strømmetjenestene som finnes, med god innsynsvinkel. 

Tross den smale rammen rundt skjermen, har Lenovo klart å få plass til nettkameraet over skjermen. 
Huawei og Dell har valgt fiffige løsninger med kamera nedenfor skjermen og skjult i tastaturet, men Lenovo viser at man kan ha en smal ramme og samtidig ha kameraet på det mest optimale stedet. 
En nyttig sikkerhetsfunksjon er at kameraet har et innebygd deksel slik at man kan beholde privatlivet uten å frykte at noen hacker seg inn på kameraet og smugtitter på en. 

Endelig «ordentlig» USB-C 

Av tilkoblingsmuligheter finner man alt på venstre side av PC-en og inkluderer én vanlig USB-kontakt, to USB-C og én lydkontakt som også kan brukes til mikrofon. 
Nytt av året er at begge USB-C-kontaktene har Thunderbolt 3 for rask dataoverføring og kan brukes for å lade opp PC-en. 

Dermed stiller Yoga C930 uten HDMI-kontakt, men Lenovo er sjenerøse nok til å legge ved en adapter i esken. 
I løpet av testperioden har vi koblet PC-en til en 4K-skjerm via den medfølgende kabelen, noe som har fungert aldeles strålende. 

På motsatt side sitter for øvrig strømknappen, fingersensoren sitter redd nedenfor høyre piltast ved tastaturet, mens pennen har fått sin plass på baksiden. 
Den er litt knotete å trykke ut pennen hvis man sitter foran PC. 
Da er det bedre å snu maskinen rundt og klikke den ut på den måten. 

Tastatur, styreflate og penn 

Generelt sett syns vi Lenovo er blant PC-produsentene som lager de beste tastaturene. 
Tastene er forholdsvis lave og reagerer raskt på trykk samtidig som de er ganske stille. 
Dette er en PC du trygt kan ta med på stillesalen på skolen og ikke være redd for å forstyrre andre. 

Nedenfor tastaturet sitter det for øvrig en fingersensor som er rask og nøyaktig til å registrere fingeren, og er et godt alternativ til pinkode. 

Styreflaten er også god. 
Den har en glatt overflate og er, som tastaturet, stillegående uten noen høye klikkelyder. 
Naturligvis støtter den også flerfingergestene i Windows 10. 

Pennen har som nevnt fått et eget hulrom i tastaturet, og av den grunn er den blitt krympet en del. 
Nå minner den nesten som en tykkere utgave av Samsung Galaxy Note 9s S Pen og er egentlig ikke spesielt behagelig å holde i over tid. 
Den blir rett og slett litt liten og nett. 

Merk også at dette ikke er en pen man vil tegne stort med – noe som skyldes litt etterslep – men den fungerer greit til å ta notater med. 

Fleksibelt design 

Selv om berøringsfølsom skjerm på ingen måte er et must, er det kjekt alternativ å ha for eksempel når man ligger på sofaen med PC-en på fanget. 
I denne stillingen er det lettere å berøre skjermen framfor å rote med styreflate og tastatur. 

Yoga C930 har også den fordelen ved at man kan vende skjermen helt rundt og brukes som et nettbrett. 
Et litt stort nettbrett, vel å merke, men greit til kortere intervaller med sofasurfing. 
Vekten er for øvrig på 1,38 kilogram, så det er ikke en enhet man holder framfor seg over lengre tid. 

Man kan også stille PC-en i teltmodus og ha den stående foran seg når man ligger/sitter og ser film, eller stående på et bord som en fremviser slik at flere kan se samtidig. 
En ting vi savner fra Yogaen her, er fysiske volumtaster på siden av PC-en slik at man enkelt kan justere volumet uten å bruke tastaturet. 

Som underholdningsmaskin får Yoga C930 drahjelp av en god skjerm og imponerende lyd. 
Som vi nevnte over, er det unike hengselet byttet ut med en «lydplanke» med Dolby Atmos-sertifisering, og vi kan trygt si at den sparker godt fra seg, men detaljene forsvinner litt på de høyeste volumene. 

Kort fortalt: vi liker fleksibiliteten Yoga-maskinene tilbyr. 

Dette liker vi ikke 

Det er ganske mye vi liker med nye Yoga C930, men det er fremdeles noen irritasjonsmomenter som går igjen i de modellene vi tester. 
Spesielt gjelder det gjøkeprogrammer, altså programvare som ligger forhåndsinstallert på PC-en og som ikke er utviklet av verken Microsoft eller Lenovo. 

Vi kan forstå at Microsoft, som leverandør av operativsystemet, og Lenovo, som PC-produsent, legger ved egne løsninger, såframt det ikke tar helt av. 
Men andre programmer, som for eksempel en plagsom prøveversjon av sikkerhetsløsningen McAfee som fra første sekund plager oss med varsler om å beskytte PC-en. 
McAfee er også festet til oppgavelinjen. 

Det liker vi ikke, og er med på å trekke ned helhetsopplevelsen av en ellers solid PC i det øvre sjiktet. 
Heldigvis kan slike programmer enkelt avinstalleres. 

Viftestøy er også noe som kan være litt irriterende. 
Med Yoga C930 hører man litt sus fra viftene noen ganger når man lader enheten, eller utfører litt tyngre oppgaver. 

Ytelse og batteritid 

Vår testmodell er som nevnt utstyrt med en Intel Core i7-prosessoren 8550U med fire kjerner og en basis klokkefrekvens på 1,80 GHz, 16 GB arbeidsminne og en stor SSD på 512 GB. 

Vår erfaring er at Yoga C930 stort sett yter ganske så bra. 
Som alltid når det er snakk om Ultrabooker, duger de ikke stort til spill, men til vanlig kontor- og studiebruk er den helt toppers. 
Det samme gjelder som underholdningsmaskin, og her kommer teltmodusen spesielt godt med. 

En gjennomkjøring i ytelsestesten Passmark Performance Test ga Yoga C930 9.490 poeng – som er en stor økning fra Yoga 920 som klarte 8.744 i tilsvarende test. 
Vi kjørte også gjennom PCMark10-testen som undersøker hvordan PC-en gjennomføre ulike oppgaver. 
Her var poengsummen 4284 poeng. 
I denne testen ligger den jevne spillaptopen på 4541 poeng mens en gjennomsnittlig jobb-PC fra 2016 skårer 3015 poeng, for referansens skyld. 

Lenovo har også sørget for å utstyre PC-en med en forholdsvis rask SSD: 

Vi har også undersøkt hvor god batteritid Yogaen har. 
Dette ved å strømme en HD-film fra YouTube til batteriet går tomt, men også å bruke PC-en som normalt. 
I batteritesten klarte Yoga C930 707 minutter, som ikke er mange minuttene unna 12 timer. 
Dette er over én time bedre enn Huawei MateBook X, men en og en halv time dårligere enn fjorårets Yoga 920. 

Til vanlig bruk er vår erfaring at batteriet til Yoga C930 holder gjennom en hel arbeidsdag og vel så det. 
Vårt anslag er drøyt ti timer med variert bruk. 

Konklusjon 

Lenovo fortsetter tradisjonen med å produsere gode modeller i Yoga-serien, og C930 er på mange måter en fin evolusjon fra fjorårets modell som vi ga terningkast 6. 
Vi syns ikke årets nyheter er store nok til å forsvare den gode karakter fra 2017, men en femmer er uansett fullt fortjent. 

Det vi er spesielt fornøyd med, er den solide byggekvaliteten, lydplanken som imponerer stort og batteritida som er mer enn godkjent. 
Tastaturet og styreflaten er også ting som fortjener skryt, samtidig som C930 har to USB-C-kontakter, begge med Thunderbolt 3 og lademuligheter, men også en standard USB-kontakt. 
HDMI-kontakt har C930 ikke, men Lenovo er hyggelige nok til å legge ved en adapter i esken. 

Alt er ikke rosenrødt ved årets Yoga-toppmodell, og vi river oss i håret over alle «gjøkeprogrammene» som ligger forhåndsinstallert på maskinen. 
Antivirusprogramvaren McAfee maser støtt og stadig om registrering, og den har til og med fått plass på oppgavelinjen. 
Heldigvis kan slike programmer fjernes enkelt. 

Uansett er Lenovo Yoga C930 en av høstens aller beste PC-er med god ytelse og batteritid, og en startpris som er identisk med Apple MacBook Air. 
