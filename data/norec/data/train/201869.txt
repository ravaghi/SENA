HP Pavilion dm3-1070
Den er ikke bare liten og lekker, den er også utholdende. 

I klassen for mindre bærbare PC-er er det kamp om plasseringene. 
Mini-bærbare (også kjent som Netbooks) dominerer i kategorien aller minst, lettest og billigst, men krever du litt mer blir prisene fort mer "normale". 

Egenskapene lav pris, lite størrelse, lav vekt og brukervennlighet er ikke lett å samle i samme produkt, men de prøver. 
Tidligere var de minste og letteste også de dyreste. 
Med mini-bærbare ble de de billigste, men ytelsen på en slapp Atom-prosessor er ikke noe å skrive hjem om, det er ikke stort mer enn akkurat det de duger til. 

Hva som er det beste formatet finnes det ikke noe svar på, men 13,3-tommers skjerm og 1366x768 er et svært kurant format. 
Det gir god plass til et godt tastatur, samtidig som skjerbildet også kan leses av de som ikke er utstyrt med falkeblikk. 

Når dete formatet kombineres med et lett konstruksjon og et godt design, da får du en maskin som du gjerne putter i veska og som dessuten oppleves som kraftig nok til det meste man gjør på farten. 

DM3 - i mange varianger 

HP har mange varianter av sin bærbare, i skivende stund er det 33 forskjellige i en tilfeldig valgt nettbutikk, og av DM3 finnes det tre forskjellige utgaver. 
Forskjellen på disse tre er først og fremst prosessoren, de leveres med 2 forskjellige typer Intel-prosessorer og en fra AMD. 
Den rimeligste er med AMD-prosessor og prisen ligger på 5 995 kroner. 
En tusenlapp til og du får en 1,3 GHz Intel Pentium SU4100 dobbeltkjerne-prosessor og enda en tusenlapp gir deg en bærbar med 1,3 GHz U7300 Core2 Duo og GeForce G105 grafikkprosessor. 

(Forskjellen mellom SU4100 og Core2 Duo er først og fremst at 1 MB av hurtigminnet er koblet ut, for å gi lavere strømforbruk i stedet for bedre ytelse, samt manglende støtte for SSE4.1 instruksjonssettet.) 

Vårt testeksemplar er toppmodellen, utstyrt med 1,3 GHz U7300 Core2 Duo og 4 GB minne, samt 320 GB disk. 

Stilig maskin 

Maskinen kommer i en slags børstet aluminiums-look, med et renslig design og linjer som ikke blir avbrutt av unødvendigheter. 

Den er slank, og når man griper om den i de fremre hjørnene virker den ekstra tynn. 
Bakre halvdel av undersiden er imidlertid tykkere, det er der batteriet sitter. 
Utformingen gjør at maskinen får bedre lufting, det er mange steder på undersiden hvor luften får strømme fritt. 
Dette gjør at maskinen jobber svalere, den ble nesten ikke varm under bruk, og støyer heller ikke. 

Tilkoblinger 

Dette er en maskin spesielt godt egnet for høyrehendte. 
På høyre side sitter det bare 2 USB-kontakter og en åpning for Kensington-lås. 
Her sitter også grillen for utblåsing fra prosessorfiften, som kunne varmet opp en kald muse-hånd. 
Men vi opplevde aldri noen varmluft som ble blåst ut herfra. 
Av/på-bryteren og av/på for trådløst sitter også her. 

På venstre side sitter kontaktene for strøm, nettverk, VGA, HDMI, 2 x USB, små minnekort (ikke CF, men SD/MS og nære slektninger) og lyd, plassert i en logisk og fornuftig rekkefølge. 
Det er ikke noen selvfølge ... 

Skjerm, tastatur og pekeplate 

Skjermen er glinsende blank og har like dårlig betraktningsvinkel som alle andre skjermer av samme type (TN-panel). 
Skjermen kan brettes så langt tilbake at du oppnår den beste vinkelen, men denne vinkelen får du ikke når du sitter trangt på et fly eller tilsvarende. 

I ideelle omgivelse er skjermen sylskarp og klar, med høy lysstyrke og kraftige farger. 

Tastaturet her ikke numerisk del, men har samme bredde som et standard løst tastatur i full størrelse. 
Ctrl-tasten er plassert ytterst til venstre. 
Det er ingen svikt i tastaturet, det er ingen ulyder og det er behagelig å skrive på. 

Pekeplaten er speilblank, det er behagelig, men fingeravtrykk er jo uungåelig. 
Følsomheten er god, skrollefunksjonen er middels, litt for rykkete etter vår smak. 
Knappene er også litt i hardeste laget, men er to separate knapper - ingen vippe. 
En fin ting er at du kan slå av pekeplaten med en knapp mellom platen og tastaturet. 
Da slukkes også det litt intense lyset som viser at den er aktiv. 

Ytelse 

Ytelsen er ikke like vass som på maskiner som er beregnet på å stå stille. 
Du må velge ytelse eller batterilevetid, og på denne maskinen er det det siste som har fått prioritet. 

Likevel er ytelsen god, til de bruksområdene maskinen er laget for. 
Et par-tre programmer oppe, surfing og mail - det går helt utmerket. 
HD-video går også uten antydning til hikke. 

Batteritiden var hele 456 minutter eller 7 timer og 36 minutter ved ingen aktivitet og ingen strømsparerfuksjoner aktive. 

Ved kontinuerlig avspilling av video holdt batteriet i 224 minutter, eller 3 timer og 44 minutter. 

Dette er meget gode batteritider! 

Konklusjon 

HP 
DM3 er en elegant, veldesignet maskin som balanserer ytelse og portabilitet på en utmerket måte. 
Den kommer dessuten i flere varianter som passer til forskjellige tykkelse på lommebøkene. 

Hadde det bare vært en enkel måte å fjerne klistremerkene på, men det er vel like vanskelig som å rive sponsormerkene av en toppidrettsutøver. 
