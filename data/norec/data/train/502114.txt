Sinte og stygge riff fra bergensband
Kalifornia får rocken til å låte farlig. 

Turbonegro, Gluecifer og Hellacopters er tilbake for fullt, men det er fremdeles plass til flere scandirock-band – i hvert fall når de låter så bra som bergensbaserte Kalifornia gjør på sitt beste. 

Allerede på åpningssporet blir det klart at Kalifornia mener alvor: 
Med ulende gitarer, rullende trommer, en pulserende bass og en herlig rett-i-trynet-vokal går bandet aggressivt ut fra start. 
Dette er mørk og mektig rock, som skapt for sene kvelder i raske biler. 
«L.O.V.» skrur opp tempoet betraktelig; med sine huggende riff er den som tatt rett fra Turbonegros «Never Is Forever» (1994), mens «Just Do It» topper det hele med et ordentlig allsangvennlig refreng. 

Midtveis snubler imidlertid bandet i egen patos. 
Forutsigbare «Party Track For High School Girls», anonyme «I Am The Ulcer» og i beste fall overflødige «Nightcalls» er så slappe at de er nær ved å kvele hele albumet. 
Heldigvis sparker de stygge hardcoretaktene på «Swim Good» albumet tilbake på rett spor, «Dear Diane»s nydelige melodilinje er som skapt for store stadionscener, og «I Want More» er låten Turboneger burde hatt med på «Apocalypse Dudes» (1998). 

Kalifornia gjør mye riktig på denne debuten. 
Særlig forfriskende er det at de blander mørke tema med bredbeinte riff, uventede detaljer og andre sjangre enn hva som er vanlig innen scandirocken, og bandet har stålkontroll på de mest essensielle rockeklisjeene. 
Det skorter litt på de minneverdige refrengene, og det er en del gråstein innimellom alt gullet, men Kalifornia får i det minste gitarrocken til å låte farlig igjen. 
