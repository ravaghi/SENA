PRØVEKJØRT:Nye Honda CR-V 

MÜNCHEN (DinSide Motor): 
Honda er en folke-SUV-pionér. 
Det forplikter. 

Honda var med å grunnlegge det vi i dag kaller folke-SUV-klassen på 90-tallet. 
På den tiden var det i hovedsak første generasjon Honda CR-V og Toyota RAV4, også første generasjon, det sto om hvis man ville ha en mer personbilaktig "terrengbil". 

Og de tre første CR-V-generasjonene har vært blant de mest solgte SUV-ene - over fem millioner av dem er blitt solgt siden starten. 

Mange konkurrenter 

Tiden går, og folke-SUV-ene er blitt en omfangsrik bilkategori og en av de mest populære her i landet, hvor stadig fler har valgt en SUV heller enn en vanlig familiebil i mellomklassen. 
Med flere konkurrenter har livet blitt vanskeligere for Honda CR-V og tredje generasjon skled gradvis stadig lenger ned på salgsstatistikken. 
Dette ikke fordi bilens egenskaper ikke lenger holder mål, men det er blitt mer å velge i og flere mer økonomiske alternativer - hos Honda har det manglet en mer kompakt og avgiftsvennlig kraftkilde. 

Nå skal det også sies at CR-V i størrelse er nærmere en Mitsubishi Outlander (Les forrige test av den her, med diesel og automat), enn de typiske kompakte SUV-ene som for de fleste måler fra 430 til 445 centimeter (Mitsubishi ASX, VW Tiguan, Toyota RAV4, Ford Kuga, Subaru XV)... 

Generasjon 4 

Og her er altså en helt ny Honda CR-V. 
Selv om linjeføringen er beslektet med forgjengerens, er dette en bil som er ny fra innerst til ytterst. 
Den starter riktignok med oppgraderte motorer fra forrige generasjon, men det vil komme mer moderne og økonomiske alternativ. 
Det trengs, for Honda har slitt i motbakke en tid nå, med stadig fallende markedsandeler både i Europa og i Norge. 

Nå er det grunn til en forsiktig optimisme - produktene fornyes og etter hvert kommer også motorene som kan utfylle dagens program. 
Vi likte eksempelvis godt nye Honda Civic da den ble lansert på senhøsten i fjor. 

Vokser inni - ikke utenpå 

Nye CR-V går litt motstrøms når det gjelder dimensjoner; i motsetning til de fleste andre nye modeller som kommer på markedet, er ikke denne større enn forgjengeren - faktisk en halv centimeter kortere. 
CR-V er 457 centimeter lang, og med 168,5 centimeter i høyden er den også tre centimeter lavere enn tredje generasjon CR-V. 
Den er likevel fortsatt en av de største folke-SUV-ene, og Honda har i tillegg vært gode på å tilpasse innpakningen slik at nykommeren ikke bare føles, men faktisk er, romsligere enn forgjengeren. 
Honda sier dette er resultatet av en underliggende filosofi de har kalt "mest mulig menneske, minst mulig maskin". 

God plassutnyttelse 

Blant annet er frontruten trukket seks centimeter fremover på bekostning av motorrom og panser. 
Dette gir, i tillegg til bedre plassutnyttelse, bedre oversikt utover. 
Dette gjør manøvre i trafikken og parkering enklere. 
Plassfølelsen er god både foran og bak, og tross redusert høyde har nye CR-V fått bedre takhøyde bak. 
Man har nemlig greid å senke det såkalte hoftepunktet med 3,8 centimeter og har dermed tatt tak i et av ankepunktene mot forrige generasjon, nemlig manglende klaring over hodet i baksetet. 

Bagasjerommet er stort. 
Det er faktisk klasseledende med sine 589 liter etter VDA-normen, som (på en enkel måte, skal vi se), kan økes til maksimalt 1.669 liter. 
Det betyr, som Honda kunne demonstrere, at to 29" terrengsykler får plass. 

Romslig følelse 

For øvrig er den mer moderne designen av interiøret med på ytterligere å øke plassfølelsen gjennom en strukturering av førermiljøet i horisontale "lag". 
Ergonomi og oversiktlighet finner vi forbilledlig og nye CR-V er en bil det er lett å finne seg til rette i. 
Til tross for relativt utstrakt bruk av mykere materialer og polstring er fortsatt ikke kvalitetsfølelsen når det gjelder valg av materialer Hondas sterkeste side. 
Når det er sagt er det "knirkefritt", og sammenføyningene inngir tillit. 

God sittestilling 

Også sittekomforten i testbilene var vi fornøyde med; verken for myke eller for faste, er vår dom. 
Dessuten gir sidevangene på rygglenet god støtte, mens vi på minussiden vil bemerke at sitteputen, som har en grei lengde, av undertegnede oppleves som i flateste laget. 
Justeringsmulighetene, både på sete og ratt, er blitt forbedret siden forrige generasjon og de forekom oss bedre enn på mange japanske konkurrenter. 
Vi hadde i hvert fall ingen vanskeligheter med å finne en god sittestilling. 

Fleksi-SUV 

Nye Honda CR-V har også blitt mer praktisk og har introdusert fleksiløsninger som gjør at den er blant de beste på dette feltet. 
Eksempelvis holder det nå, i en håndbevegelse, å dra i en stropp for at sitteputen på baksetet foldes opp, hodestøtten felles inn og seteryggen felles ned, slik at man ender opp med et flatt lastegulv. 

Fin kjørebil 

Hvordan er så den nye Hondaen å kjøre? 
Det korte svaret er: 
Veldig bra. 
I enda større grad enn tidligere kjøres Honda CR-V som en personbil, kjøredynamikken er mer enn tilfredsstillende (Honda er gode på kjøreegenskaper), og samtidig er komfortnivået bedret i forhold til forgjengeren. 
Dette gjelder både fjæringskomforten og lydnivået. 
Avdempingen er effektiv og behagelig, og takler ujevnhetene bedre samtidig som kjøreegenskapene er både mer stabile og mer presise ved svingkjøring. 
Her synes vi også at den elektriske servoen er blant de bedre innen "sjangeren". 

4x4 

Vi kjørte bilen på landevei, i by, på tysk Autobahn helt opp i toppfart - og til og med på noe som kunne ligne på en norsk hyttevei med grus, søle og dumper. 
Nye CR-V taklet alle disse forholdene på en utmerket måte. 
Vi kjørte bilen med firehjulsdrift, og denne er selvsagt av "softroader"-typen og ikke ment for terrengkjøring. 
Altså et system som skal hjelpe på fremkommeligheten under vanskelige forhold. 

Det vil også bli tilbudt en rimeligere CR-V med forhjulsdrift etter hvert. 

Raskere og lettere system 

(Her følger en mer teknisk detaljert forklaring for dere som er spesielt interesserte - dere andre kan hoppe rett ned til kapitelet om motorer): 
Det dreier seg faktisk ikke om samme system som på forgjengeren, og det tror vi bare er en fordel. 
Det hydraulisk aktiverte dobbeltpumpesystemet som finnes i tredjegenerasjons CR-V, er erstattet med et elektronisk aktivert system som gir raskere respons når tap av veigrep oppdages. 
Dette elektronisk aktiverte systemet veier 17 prosent mindre (reduserer vekten på det totale systemet med ca. 16,3 kg), og reduserer ifølge Honda intern friksjon med 59 prosent. 

Honda forteller at disse forbedringene bidrar til å redusere den negative innvirkningen på drivstofforbruket som er vanlig for praktisk talt alle firehjulsdriftssystemer. 

Før... 

Den forrige generasjonen Real Time-firehjulstrekksystem ble aktivert mekanisk ved hjelp av et par hydrauliske pumper (én drevet av forhjulene, og én av bakhjulene) sammen med en såkalt kulekam-mekanisme som styrte kløtsjen og overførte moment til bakhjulene. 
Hvis forhjulene begynte å rotere raskere enn bakhjulene, ville trykkforskjellen i de to pumpene føre til at kløtsjen ble aktivert, og overføre kraft til bakhjulene. 
Systemet var utformet for å reagere raskt når forhjulene begynte å spinne. 

...og etter 

Det nye Real Time-firehjulstrekksystemet bruker fortsatt en flerplateclutch, som ligner på clutchene som brukes i Hondas automatgirkasser, for å koble mellomakselen til den bakre differensialen. 
Men i stedet for de to hydrauliske pumpene og kulekam-mekanismen som ble brukt i tidligere systemer, brukes nå en elektrisk motor som driver en enkelt hydraulisk pumpe som styrer clutchen. 
Den elektriske motoren styres av Intelligent Control System som gjør at systemet kan fordele dreiemoment etter forholdene. 
Det nye systemet registrerer ifølge Honda turtallsendringer mye raskere enn det gamle systemet og bidrar til å forhindre at hjulene spinner. 
Dette kan være spesielt nyttig på underlag med dårlig grep, for eksempel snø. 

Assistent opp... 

Systemet kan også registrere når den nye CR-Ven kjører opp en bakke, og sende ekstra dreiemoment til bakhjulene i samarbeid med den nye funksjonen bakkestartassistent. 
Bakkestartassistenten opprettholder bremsetrykket en kort stund etter at bremsepedalen slippes opp, slik at føreren får tid til å akselerere og kjøre rolig av sted. 
Intelligent Control System vurderer umiddelbart veiens hellingsvinkel ved hjelp av en sensor, bruker VSA-systemet til å vurdere tilgjengelig veigrep og gir ekstra dreiemoment bak når det er nødvendig for å sikre en rolig start. 

...og ned 

Utforbakkekjørekontroll (HDC) finnes også på CR-Ven for første gang. 
Den er tilgjengelig på automatiske modeller, aktiveres ved opptil 8-20 km/t, og hjelper CR-Ven med å kjøre trygt og jevnt ned i vanskelig terreng. 

Ny motor annonsert 

Ingen store overraskelser inntil videre når det gjelder motorisering. 
Vi kjørte både 2.0 bensin- og 2.2 dieselutgaven og begge yter bilen rettferdighet, selv om vi vet at det norske markedet vil etterspørre en mer økonomisk og avgiftsvennlig versjon i tillegg. 
Denne er annonsert og skal komme i løpet av neste år i form av en dieselmotor på 1,6 liter. 
Den vil utvilsomt gjøre nye CR-V enda bedre rustet i forhold til konkurrentene, ikke minst i det norske markedet. 

Kjent, men forbedret 

Begge de motorene vi kjørte er oppgradert i den nye bilen, og forbruk og utslipp er redusert. 
Bensinmotoren har nå 155 hestekrefter; dieselmaskinen stiller fortsatt med 150, men fremstår som sterk nok i massevis med sitt dreiemoment på 350 newtonmeter ved 2.000 omdreininger. 
Se for øvrig oversikt over tekniske data i tabellen nederst i artikkelen. 

Manuell og automat 

Dieselmotoren prøvde vi i kombinasjon med en sekstrinns manuell girkasse som vi syntes fungerer forbilledlig bra med presis og passe rask sjalting og godt tilpasset utveksling. 
Bensinversjonen kjørte vi med automatgir, og her er vi noe mindre begeistret; selv om fremdriften er relativt grei, hadde vi her følelsen av at vel mye energi forsvant i transmisjonsprosessen. 
Dette kan man da også konstatere når man sjekker ytelses- og forbrukstallene (se nederst). 
Femtrinnsautomaten er ikke dårlig og girskiftene foregikk behagelig og rimelig raskt, men faktum er at konkurrentene har kommet med stadig bedre - og oftest sekstrinns- girkasser de siste årene). 

Grønn pedagogikk 

Nye Honda CR-V er, i tråd med den generelle utviklingen mot mer miljøbevissthet, utstyrt med systemer som, i tillegg til bilens egne egenskaper, skal bedre miljøregnskapet ved å lære bilføreren å kjøre mer økonomisk. 
Instrumentpanelet lyser grønt når man kjører "riktig" og endrer farge mot hvitt jo mindre effektivt man kjører. 
Man kan få ytterligere hjelp ved å trykke på den grønne "Econ"-knappen, som gir en snillere utporsjonering av krefter og dermed etterspørsel etter drivstoff. 

A jour på sikkerhet 

Generasjon 4 av CR-V har selvsagt en lang liste med sikkerhetssystemer, som skal gjøre den konkurransedyktig for det krevende publikum når vi nærmer oss 2013. 
Mye av det skulle forresten bare mangle... 
Listen ser slik ut: 

• 
Stabilitetssystem - antiskrens eller ESP (som Honda kaller VSA), med antispinn • 
Tilhengerstabilitetssystem (TSA) • 
Blokkeringsfrie bremser med nødstoppsystem • 
Avansert førerassistansesystem (ADAS): 
- Kollisjonsdempende bremsesystem (CMBS) 
- Kjørefeltkontrollsystem (LKAS) 
- Adaptiv cruisekontroll (ACC) • 
ACE-karosseristruktur (Advanced Compatibility Engineering) • 
Design for begrensning av fotgjengerskader • 
Fremre kollisjonsputer, sidekollisjonsputer og sidekollisjonsgardiner • 
System for nakkeslengbegrensning • 
ISOFIX-monteringspunkter for barnesete 

Kommer i november 

Nye Honda CR-V skal lanseres med brask og bram i Norge den 1. November. 
Hondas importør i Norge håper å få solgt 2.000 biler i løpet av de 12 månedene etter lansering. 
Den antar at det faktisk er versjonen med bensinmotor og automatgir som kommer til å bli mest etterspurt her i landet. 
Deretter følger diesel og manuell girkasse. 
Når det gjelder priser er forhandlingene fortsatt i gang og det forventes at disse vil være klare til Paris-utstillingen åpner for pressen den 27. september. 
Vi kommer tilbake til dem når den tid kommer. 

Vi har imidlertid fått vite at de gjennomgående ikke kommer til å bli høyere enn for utgående modell, og at de for bensinutgavens del endog kan komme til å bli lavere. 

Vellykket folke-SUV 

Vi kan dermed inntil videre konkludere med at nye Honda CR-V er et trivelig bekjentskap; en bil som nesten nådde opp er erstattet med en som når helt opp. 
Vi avventer de endelige prisene, og vi ser likeledes frem til å få muligheten til å kjøre CR-V med en ny og mer avgiftsvennlig motor (i løpet av 2013) samt en utgave med forhjulsdrift. 

Men her og nå triller vi et terningkast fem for et gjennomgående tilfredsstillende produkt på de fleste områder, og en bil som gjør at Honda igjen fortjener å stå på mange SUV-kjøperes handleliste. 
