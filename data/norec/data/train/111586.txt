Sting - «If On A Winter's Night...»
Når nettene blir lange, og Sting setter inn. 

Så du hater Sting, sier du? 
Synes han er en uutholdelig selvtilfreds spradebasse som lykkes med alt her i livet, og i tillegg kan ha sex i timevis takket være sine tantriske teknikker? 
Stålsett deg. 
Du er i ferd med å få ytterligere vann på avskymølla. 

«If On A Winter's Night...» - bare punktumprikkene i tittelen er egnet til å irritere ikke-troende - er pretensiøs på en måte bare Sting kan være det. 
Bildene av hans nye, skjeggete jeg i varmt ulltøy i omslaget, coveressayet på engelsk, tysk og fransk: 
Hele pakken er som en eneste stor provokasjon. 

Det musikalske innholdet er tradisjonelle sanger hentet fra folke- og klassisk musikk, med det til felles at de henter atmosfære fra vinter, kulde, mørke og/eller julefeiringen. 
Sting synger flere av dem i et merkelig affektert, unaturlig lavt toneleie. 
De akustiske fremføringene er ellers prikkfrie, smakfulle. 
Jeg hører heller på denne enn de to-tre siste popplatene hans. 

ANBEFALTE KJØP: 
«Soul Cake», «Cold Song», «Christmas At Sea», «The Burning Babe» 

MORTEN STÅLE NILSEN 
