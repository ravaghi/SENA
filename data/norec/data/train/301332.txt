Den fiktive byen som fortsetter å avle pen pop
Tredje besøk i Julian Berntzens Waffy Town. 

ALBUM: 
Åtte år har det tatt den mangfoldig musikkskolerte Julian Berntzen fra Bergen å fullføre trilogien som startet med albumene «Waffy Town» (2003) og «Pictures (in the House Where She Lives)» (2004). 
I mellomtida har han utgitt superheltfantasien «Rocket Ship Love» (2008). 

Nå kommer «Ellie & Elliot», det tredje albumet om fantasibyen Waffy Town, denne gangen med et klovnepar som sentrale figurer. 
I løpet av en drøy halvtime slentrer disse to figurene gjennom 13 sanger som flagrer lik ballonger gjennom det store sirkusteltet vi kaller verden. 

Store og små følelser kommer til uttrykk, på et album som er utilslørt inspirert av The Beatles, spesielt Paul McCartney. 
Berntzen og hans produsent Kato Ådland spiller de fleste instrumenter, en duettstemme besørges av Lillian Samdal, som også har sunget med Berntzens musikalske «bror» Sondre Lerche. 

Her veksles det fra tuba til fiolin, fra banjo til spinett, fra twangy gitar til piano. 

En flott finale, full av poesi, optimisme og nynnevennlige melodier. 

Nostalgi? 
Ja visst, men av beste merke. 

Tipper at den fengende «Snowglobe» kan bli en av årets julehits. 
