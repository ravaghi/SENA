Solid - men lite nytt
«Pro Evolution Soccer 6» til Playstation 2 holder stilen til sine forfedre. 
Iherdig innsats kan med andre ord gjøre deg fullstendig hektet. 

Bare så det er sagt - jeg klarer ikke å se de helt store forandringene fra fjorårets versjon. 
Sånn sett er det kanskje ikke verdt pengene å kjøpe årets utgave. 

Én merkbar endring er at dommeren er mer rund i kantene nå. 
I «Pro Evolution Soccer 5» pirket han på det aller meste, og det ble veldig mange avblåsninger. 
For min del syntes jeg ikke det var spesielt negativt - det er tross alt en del dødballer i fotball på toppnivå. 

Men mange har irritert seg over det fordi spillet har blitt veldig oppstykket. 
I «Pro Evolution Soccer 6» er kanskje dommeren i overkant snill, men jeg ble uansett litt smårørt da jeg fikk fordel etter en stygg forseelse og dommeren ga gult kort til en motspiller etter at jeg hadde fått avsluttet angrepet. 

Selve banespillet er fortsatt frydefullt og gir store muligheter for variasjon og utvikling av ferdigheter. 
Jeg liker måten ballen beveger seg på i spillet og alt det uforutsette som kan skje inne i feltet. 

Nå har også keeperen blitt litt mer virkelig - på godt og vondt. 
Selv om det kan være utrolig irriterende med stygge keepertabber, er det i virkeligheten en del av «pakka». 
Jeg har i løpet av testingen ikke opplevd tabber som har vært HELT på jordet. 

Enkelte nye finter er lagt til, og mange av de store stjernene har lett gjenkjennelige egenskaper. 
Men når det gjelder det siste er som kjent ikke «Pro Evolution Soccer»-serien på høyde med sin argeste konkurrent, «FIFA»-serien fra EA. 
De ivrigste kan derimot bruke edit-funksjonen og gjøre om navnene på både klubber og spillere. 

Masterleague er navnet på karrieremodusen som skal sikre deg underholdning over tid. 
Jeg har egentlig aldri latt meg sjarmere fullstendig av denne delen av spillet. 
Dessuten virker det ikke som om den blir utviklet noe særlig, og i lengden er den såpass enkel at det blir litt for urealistisk og kjedelig. 

Konami holder nivået oppe på «Pro Evolution Soccer»-serien - rett og slett ved å ikke gjøre de helt store forandringene. 
Men skal de opprettholde status som en slags «kjennerfavoritt», bør nok utviklerne hoste opp større forandringer til neste versjon. 

Denne gangen er det etter min mening veldig likt mellom «Pro Evolution Soccer 6» og «FIFA 07». 
Men det går faktisk an å ha det morsomt med begge spillene også, selv om de mest inngrodde fantastene på begge sider vil se på det som å heie på erkefienden. 

Noen eksterne linker 
