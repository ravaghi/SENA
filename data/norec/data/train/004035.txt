Utdrikningsslaget
Kommer seg aldri etter katastrofalt anslag. 

I det første kvarteret av Utdrikningsslaget vurderte jeg seriøst å gå. 
Skulle jeg virkelig gidde å sitte gjennom en time og førti minutter med dette? 

Figurene virket plagsomme, historien intetsigende og jeg så ingenting verdt å bruke tid på. 
Men så begynte noen av figurene å interessere meg. 
Det skjedde en utvikling som gjorde dette til noe i nærheten av en spiselig underholdningskomedie. 

Men det er for lite og for seint. 
Dette er Sex og singleliv for rølperøkla. 

Single partyjenter 

Fire gamle venninner gjenforenes i New York når den ene skal gifte seg. 

Regan (Kirsten Dunst) er bryllupsplanleggeren som ikke er komfortabel med at Becky (Rebel Wilson) gifter seg før henne. 
Gena (Lizzie Caplan) og Katie (Isla Fisher) er fremdeles single partyjenter som sniffer kokain. 

Men gjennom kvelden og natten før bryllupet skal det skje en hel del som forandrer fremtidsutsiktene til flere av dem. 

Filmen har feitofobi 

Dette føles som et forsøk på å kapitalisere på den uventede suksessen som filmen Bridesmaids hadde på kino i 2011. 

Dette er også en rølpete partyfilm om voksne brudepiker på fest, en slags kvinnelig utgave av Hangover-filmene. 

Rebel Wilson spiller til og med i begge. 
Hun gjør en god figur, men jeg skulle ønske vi slapp all vitsingen om hvor feit hun er. 
Filmen har skikkelig feitofobi, og det er ikke morsomt, bare billig og pinlig. 

Ingen komiker 

Persongalleriet er middels interessant. 
Kirsten Dunst har aldri vært noen komiker. 
Isla Fisher er litt for lite ekte menneske. 

Lizzy Caplan er best, for hun har en litt mindre tynn figur å spille enn de andre. 

Karene i filmen er bare bifigurer, men James Marsden ser i hvert fall ut til å ha det morsomt som ufin rundbrenner. 

Hylende og irritable 

Utdrikningsslaget har et altfor dårlig anslag. 
I stedet for å introdusere figurer jeg kan interessere meg for, møter jeg hylende og irritable kjerringer som jeg helst vil slippe å forholde meg til. 

Det er først halvveis ut i filmen at det dukker opp sider ved dem som jeg finner interessante, men da er det allerede litt for seint. 

Og mot slutten er spenningsmomentet hvorvidt brudepikene rekker å gjøre klar brudekjolen i tide eller ikke. 
Det er ikke særlig spennende. 
