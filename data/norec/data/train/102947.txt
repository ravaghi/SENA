Feist:«Metals» 

(Interscope / Universal) 

Feist er en omvendt påfugl. 

I dokumentaren «Look What The Light Did Now» som følger innspillingen av millionselgeren «The Reminder» sammenligner kanadiske Leslie Feist seg med en påfugl. 

Ikke fordi hun er en kvinnelig spradebasse, men fordi påfuglen er en skjør liten fugl med en vifte av skjønnhet rundt seg. 
Det er den samme kontrasten som bærer hennes fjerde album, men kjernen er på ingen måte skjør. 
Snarere motsatt. 
Som helhet er det en videreutvikling av folktrad.-tolkningen «Sealion» på «The Reminder», der det vakre og vennlige gjennom produksjonen omdannes til noe som best kan defineres som powerfolk. 

Altså et overraskende hardt og høylytt inngrep i en setting der man forventer kaffebarmeditativer - men får noe mye mer opprivende enn en ordinær avec. 

Mest tydelig på det mannskorbrølende «A Commotion»-refrenget på låten ved samme navn, men gjennomgående er «Metals» mer kvast og kantete enn Feist har vært før. 

Ikke minst fordi det mangler en åpenbar monsterhit av samme kvalitet som «1234» - for øvrig den biten hun var minst fornøyd med på 2007-albumet. 

Nå er det heller ikke enkeltbitene som er «Metals»' styrke, men de myke overgangene og usynlige stemningsskiftene som omdanner albumet til noe større og mer helhetlig enn det 35-åringen har beveget seg inn på tidligere. 

Aller best er hun når hun gjør seg mykhard à la PJ Harvey og våger å la stemmen briste, mens arrangementene holdes nedstrippede, rå og plutselige. 
Da forenes det skjøre og det skjønne uten at det virker påtrengende, konstruert eller prangende. 

I motsetning til en påfugls manglende evne og vilje til å begrense seg selv, er det denne tilsmussingen som gjør at Feist fremdeles skiller seg ut. 

BESTE LÅT: 
«Comfort Me» 

Hør også på: 

James Blake selvtitulerte debut. 
Hans versjon av Feists «Limit To Your Love» er det mest organiske en nesten hundre prosent digital innspilling har vært noensinne. 

Visste du at: 
Feists gjennombrudd ble forutsett av norske Kings Of Convenience da de fikk henne til å bidra på deres andre album, «Riot On An Empty Street» (2004). 

TOR MARTIN BØE 
