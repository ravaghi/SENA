Lite på tallerkenen
Regi: 
John Wells 

Manus: 
Steven Knight 

Skuespillere: 
Bradley Cooper, Lily James, Alicia Vikander, Sienna Miller, Uma Thurman, Emma Thompson, Daniel Brühl, Matthew Rhys, Omar Sy 

Aldersgrense: 6 år 

Stjernekokken Adam Jones (Bradley Cooper) hadde alt, restaurant i Paris og to Michelin-stjerner. 
Men han taklet suksessen dårlig og rotet det bort ved å drikke, sniffe, slikke og injisere alt han kom over av ulovlige midler. 
Nå har han vært edru i litt over to år, og er i London på jakt etter en ny sjanse hos gamle venner og kollegaer, som kanskje ikke er like glade for å se ham. 
Men ingenting er viktigere enn å få den tredje Michelin-stjernen. 

Hadde dette vært en komedie, hadde den kanskje funket bedre. 
Som drama oppleves den derimot både som overkokt og altfor lite krydret. 
I stedet presenteres en klisjékokk som brøler på alt og alle, kaster tallerkener vegg imellom, og altfor mange nærbilder av pretensiøse og overdanderte matretter. 
Skuespillerprestasjonene er også ganske uinspirerte. 
Med det stjernelaget, Bradley Cooper, Sienna Miller, Uma Thurman, Lily James og Emma Thompson, forventer en mer på tallerkenen enn det som blir servert her. 

Hvis en sammenlikner med matfilmer som «Chef» av og med Jon Favreau hvor lidenskapen for maten og stedene som presenteres er som et inderlig kjærlighetsforhold, og luktene og smakene formelig kommer gjennom lerretet, er dette en ganske smakløs opplevelse. 
