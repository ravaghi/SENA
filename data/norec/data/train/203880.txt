Britisk luksus for den nye tid
Som ladbar blir den oppgraderte luksus-SUV-en billigere og bedre. 
Og gir en herlig kjøreopplevelse. 

I luksus-SUV-enes verden er det etter vår mening ingen over og ingen ved siden av Range Rover. 
Uten å legge bare strengt rasjonelle vurderingskriterier til grunn, tillot vi oss å kåre Range Rover og Range Rover sport til verdens sannsynligvis beste SUVer ved lansering. 

Det skal sies at i etterkant har Bentley lansert Bentayga, som vi ikke har kjørt, og Rolls-Royce står i startgropa med en kommende Cullinan som kan komme til å endre på hierarkiet i det øverste luksus-SUV-sjiktet. 

Dette ikke til forkleinelse for helt utmerkede mastodonter som Mercedes-Benz GLS eller Audi Q7 (sistnevnte kanskje særlig som SQ7 TDI) - mens vi venter på BMWs gedigne flaggskip, X7. 
Men de indisk-eide britene kan, på en særegen måte, dette med luksus og atmosfære kombinert med både teknisk raffinement og imponerende ytelse. 

Utvidet familie 

Og Range Rover-familien er dessuten utvidet med den mer stasjonsvogn-aktige Velar, som vi testet i fjor og som så langt i år er Land Rover-familiens bestselger. 

Over fem år er gått siden Jaguar Land Rover lanserte dagens generasjon Range Rover og en oppdatering begynte å gjøre seg presserende. 
I første kvartal 2018 er det ikke registrert noen nye Range Rover, og ti Range Rover Sport. 
Tallene for hele 2017 var henholdsvis 28 og 29. 

Plugger inn 

Vi fikk prøvekjøre de oppgraderte versjonene av begge modellene, med fokus på den ladbare versjonen av Range Rover. 
Også RR Sport vil komme i ladbar versjon. 
De nye modellenes prosaiske etternavn er P400e. 

Når vi kaster det første blikket på den fornyede Range Roveren er det vanskelig å sette fingeren på noe som er nytt, men det går opp for oss etterhvert at det er foretatt noen lettere kosmetiske endringer i fronten, som gir en noe større familielikhet med nykommer Velar. 

Og frontlysene er nå såkalte pixel-laser LED-lamper, som lyser kraftigere, men har automatisk selektiv avblending for ikke å blende møtende trafikk. 
Ellers er helheten bevart - akkurat som kundene ønsker. 
«Ikke endre, bare forbedre», heter det hos Range Rover ... 

Klasse og hi-tec 

Stilen er bevart også i interiøret, men her er oppgraderingene mer påtakelige. 
Blant annet er grensesnittet til bilens systemer nå Touch Pro Duo-løsningen med to 10-tommers berøringsskjermer med tilgang til alt av informasjons- kommunikasjons- og underholdningssystemer. 
En oppgradert versjon av det digitale instrumentpanelet på 12-tommer gir dessuten flere konfigureringsmuligheter enn tidligere. 

Nå er i tillegg et meget lesbart og tydelig head-up display for nøkkelinformasjon midt i synsfeltet, tilgjengelig. 
Det er selvsagt i farger. 

Setene er oppgradert både foran og bak. 
Foran med nye seterammer og 24-veis elektrisk justering samt mulighet for 25 ulike massasjeprogrammer. 
Alle seter får oppvarming og nedkjøling og det er dessuten varme i arm- og fothvilere. 

Setenes funksjoner kan styres fra en mobil-app både inne i og utenfor bilen. 
Bakseteplassene er også utmerkede med høyt komfortnivå - de er blitt bredere og seteryggene kan justeres 40 grader i vinkel. 
Vår første testbil, med sjåfør, var den lange versjonen av den ladbare Range Roveren. 
Den måler 519 centimeter i lengden mot fem meter akkurat for standardutgaven og all tilleggslengden kommer baksetepassasjerene til gode. 
I denne LWB-versjonen blir Range Rover en luksuslimousine som i både romslighetsfølelse og luksus overgår det beste fra BMW og Mercedes. 

Avansert utstyrsnivå 

Bilen er utstyrt med 17-tilkoblingspunkter, inkludert vanlig stikkontakt, USB, HDMI og 12-volts strømuttak. 
4G WiFi hotspot med tilkobling for opptil åtte enheter er også tilgjengelig. 
Av andre mer eller mindre nyttige finesser kan nevnes solskjermen som styres med håndbevegelser, nytt luftrensesystem for kupéen og Activity Key-system som gjør at du kan la nøkkelen være igjen i bilen, som da kan låses og låses opp med et spesielt armbånd som tåler alt slags vær og som gjør at man kan holde på med idretts- eller andre aktiviteter uten å lure på hvor man skal gjøre av bilnøkkelen. 

Hybriden i midten - men billigst 

Den oppgraderte Range Rover kommer med et utvalg motoriseringer fra 3,0 V6 diesel på 258 hestekrefter til V8 kompressormatet bensinmotor på 565 hester. 

Vår testbil, den nye ladbare hybriden P400e, er den mest spennende nyheten og den Jaguar Land Rover Norges direktør John Helmersen mener vil stå for 80 prosent av salget her i landet. 
Ytelsesmessig ligger den midt på treet i versjonsspekteret, men prismessig er den rimeligst (1,4 millioner), takket være det lave offisielle utslippet på 64 gram CO2, fortsatt målt etter den overdrevent snille NEDC-normen, og dessuten vektfradraget for ladbare hybrider, som i dag er på 23 prosent. 

Herlig kjøreopplevelse 

Kjøreopplevelsen i denne bilen er ganske enkelt deilig, enten man er passasjer eller fører. 
Range Rover p400e er adekvat motorisert, kraftfull så det holder og stillegående. 
Bilen har fått lydnivået i kupéen ytterligere redusert med oppdateringen, blant annet takket være tykkere glass i vinduene. 
Kjørekomforten er helt utmerket både på god og dårlig vei og kjøreegenskapene er overraskende stramme og presise i forhold til høyt tyngdepunkt og høy vekt, selv om man naturlig nok ikke utvikler horn i panna i en slik bil. 
Fjæring og avdemping er høyst effektive og har krengningshemmere og elektronikk som aktivt hindrer dykking, duving og krenging. 

Bare en rekkefirer...? 

Under panseret sitter en kompakt motor - og kanskje det eneste som skurrer i en slik bil er at det dreier seg om en firesylindret motor på bare to liter. 
Men den er turboladet og produserer 300 hestekrefter og takket være den svært gode lyddempingen er ikke motorlyden sjenerende heller. 

Denne relativt nyutviklede bensinmotoren samarbeider med en elektromotor på 115 hestekrefter og til sammen yter hybriddrivlinjen 404 hestekrefter og har et solid dreiemoment på 640 newtonmeter. 
Dermed merkes heller ikke ekstravekten på 250 kilo i forhold til de letteste versjonene i nevneverdig grad. 
Kraftutviklingen fra motoren er rimelig lineær og det drar heftig nok med en tid fra 0 til 100 kilometer i timen på 6,8 sekunder. 

Batteripakken er litiumion-basert og har en kapasitet på 13,1 kWt, noe som er tilstrekkelig til å kjøre opptil fem mil på bare strøm i beste fall. 
Dette fikk vi ikke anledning til å teste under prøvekjøringen, da vi ettergikk bilens ytelser og i tillegg var innom en krevende offroad-løype - obligatorisk når en ny Range Rover skal testes. 
Men for første gang kan altså en modell fra Range Rover kjøres som en elbil - og da blir stillheten inne i bilen bortimot total. 
Det kler den definitivt. 

Det tar 7,5 timer å lade batteriet fra en 10A-stikkontakt, men den velbeslåtte kunde vil selvsagt få installert en 32A-veggboks og lade på to timer og tre kvarter. 

Bilen planlegger energibruk 

Bilen kan stilles inn på to ulike kjøreprogrammer - EV-modus (100 prosent elektrisk), og Parallell-hybrid, som er standard-innstillingen som kombinerer bruk av elmotor og bensinmotor på optimal måte, plant annet ved å ta i bruk såkalt PEO-funksjon (Predictive Energy Optimisation), der man stiller inn navigasjon på bestemmelsessted og lar bilen bruke GPS-data for å velge bruk av elmotor eller bensinmotor eller en optimal kombinasjon, ut fra reiserutas beskaffenhet. 

Real terrengbil 

Range Rover er selvsagt ikke blitt noe dårligere når det kommer til offroad-egenskaper. 
Og glem alle fordommer om at en terrengbil må være rammebygd med hundre prosent mekaniske løsninger for firehjulsdrift og diffsperrer. 
Vi skriver 2018 og elektronikken kombinert med en ypperlig gjennomtenkt grunnarkitektur, utfører nærmest mirakler. 

Vi setter innstillingene på offroad-modus. 
I instrumentpanelet endrer hele skjermbildet seg, og det kommer frem et bilde som viser hvilke hjul det er drift på, hvilke sperrer som er låst eller åpne, og en hel del mer nyttig informasjon. 

Ute i den gjørmete offroadløypa vi kjører i omgivelsene rundt Blenheim Palace ved Woodstock i Oxfordshire, trenger vi ikke speedometer eller lignende. 
I offroad-modus heves bilen fra normalposisjone med hele 7,5 centimeter. 
Men om du skulle behøve mer, går det helt fint. 
Ytterligere et tastetrykk gir deg 3,5 centimeter til. 
Skulle ikke dette holde heller, kan du be bilen heve «styltene» til øverste nivå, som er enda 3,5 centimeter på toppen av dette igjen. 

Vi kjørte gjennom en elv med høyeste posisjon, og det oppleves nesten skremmende – men fungerer helt fint. 
Alt i alt får er vadehøyden på Range Rover hele 90 cm. 
Det er det faktisk ingen andre SUV-er eller andre originale offroadere som kan vise til. 
Den som kommer nærmest er Toyota Land Cruiser, som kan skilte med 70 centimeter. 

Fotr øvrig er det utrolig hva elektronikken i dag kan kompensere for ute i terrenget. 

Som vi skrev ved forrige kjøring av Range Rover: 
En moderne firehjulstrekker som eksempelvis denne Range Roveren, krever på en måte at sjåføren har fire føtter til gasspedaler og fire føtter til bremsepedaler for å kunne gjøre samme jobben. 
En fot for hvert hjul. 
Kraftoverføringer går automatisk til de hjulene som har grep, og sperrer slår seg av og på automatisk ved behov. 
For å vite når og hvor den skal gjøre de respektive operasjonene finnes det i bilen hele 429 sensorer som leverer data til en styringsenhet (CPU), som analyserer og gir kommandoer videre. 

Systemene jobber for deg 

Resultatet er at der føreren selv hadde reagert først når noe skjer, så vet elektronikken rekkefølgen av nødvendige tiltak basert på en eller annen kommando fra føreren, og tar deretter aksjon i forkant. 
Hvis det vris på rattet, skrur den av differensialene på akslingene, ettersom den vet at rattutslag med stive hjul ikke virker så bra. 

Retter man opp igjen, skrur den dem på igjen om nødvendig. 
Slik tilpasser bilen sine egenskaper kontinuerlig og takler de vanskeligste kjøreforhold med den største selvfølgelighet. 
Systemet er pakket inn i det Range Rover kaller Terrain Response 2. 
Dette kan du kommandere ved å velge ett av flere kjøreprogrammer, eller du kan sette den til å velge automatisk. 

Ytterligere et eksempel: 
Bilen endrer gassresponsen dersom du velger et sand- eller gjørme/snøprogram. 
Da får du bare en brøkdel av gasspådraget som du får med samme trykk på pedalen som du får med asfaltprogram. 
Dette for at du ikke skal dra løs og ende opp med spinnende hjul som graver seg ned før du kommer deg av gårde. 

Fra 1,4 millioner 

Range Rover er luksus, og prisene vil få de fleste lønnstakere til å blekne og snu før døra. 
Rimeligste Range Rover er også den rimeligste ladbare - P400e Vogue koster fra 1,4 millioner kroner. 
Vil man ha den lange versjonen er det bare å plusse på 57.000 kroner. 

Men dette er uansett rått billig i forhold til selve kongen blant de oppgraderte Range Roverne - nemlig V8-modellen med 5,0-liters motor på 565 hestekrefter i SV Autobiography-utførelse. 
Prislapp: 3.072.950 kroner. 

Tekniske data: 

Reiseomkostningene til denne reportasjen er dekket av importøren. 
Les mer her 
