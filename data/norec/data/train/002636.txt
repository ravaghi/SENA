Tonnevis med lyd i solen
Sol, sommer og seig metal på en festning i Halden. 
Tons of Rock sparket i gang med Uncle Acid & The Deadbeats. 

Tons of Rock, endelig i gang! 
Festivalen som skal gi det norske rock- og metalpublikummet den sommeropplevelsen de mistet da Norway Rock forvitret for noen år siden. 
Fredriksten festning åpnet dørene forsiktig med eks-Iron Maiden-vokalist Blaze Bayley foran et såvidt tresifret publikum, men den virkelige starten kom kl 1730, da Uncle Acid & The Deadbeats skrudde volumet til 12 og sendte sine hymner utover Fredriksten festning. 
Om man lukket øynene og later som det ikke er skrint med publikum, føltes åpningsriffene som den perfekte festivalstart, én for historiebøkene. 
Solen gjorde til og med en gjesteopptreden på en dag hvor gråskyene kjempet om oppmerksomheten. 

For festivalområdet - sist sett på TV 2s Allsang på grensen - er sjokkerende flott, og man skulle nesten ønske den legendariske Black Sabbath-konserten på California Jam i 1974 var her i Halden i stedet for på den amerikanske vestkysten. 
Uncle Acids småpsykedeliske tagning på 70-tallsmetal fenger publikum brukbart, Volbeat-skjortene blant fansen får luft under vingene av riffene fra "Poison Apple" og "Desert Ceremony", og bandet viser hvorfor de ble håndplukket til å varme opp for nevnte Black Sabbath på legendenes comebackturné. 
Rival Sons har kanskje fått stempelet som Led Zeppelins sønner, men Uncle Acid & The Deadbeats sørger for at den tyngre delen av 70-tallet blir representert med rettmessig tyngde. 

Den voldsomme lyden - her snakker vi ikke puslete desibelgrenser som i Sverige, det er mildt bokstavelig talt øredøvende høyt - blir dog i overkant insisterende. 
Den fløyelsaktige retrolyden fra bandets album forsvinner fullstendig til fordel for skarp motorsaging og minimalt med dynamikk. 

Uncle Acid & The Deadbeats gjør jobben til godkjent, men har kanskje ikke vokst seg helt ferdig etter å ha triumfert på John Dee og Parkteatret i Oslo. 
Ikke misforstå, trollet sprakk ikke i solen, det bare trenger litt tid på å bli vant til å dominere festivaler som Tons of Rock. 
