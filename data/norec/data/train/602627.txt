Sterkt fra virkeligheten
«Sicilian Ghost Story» er laget til minne om en ung gutt som ble kidnappet og drept av mafiaen, men dette er ikke en typisk mafiafilm. 

Sicilian Ghost Story 

Italia 2017 

Drama/fantasy/thriller 

Regi: 
Fabio Grassadonia, Antonio Piazza 

Manus: Fabio Grassadonia, Antonio Piazza 

Skuespillere: 
Vincenzo Amato, Corinne Musallari, Julia Jedlikowska, Gaetano Fernandez 

Aldersgrense 12 år 

23. november 1993 ble 13 år gamle Giuseppe 
Di Matteo kidnappet av mafiaen på Sicilia. 
De var utkledd som politi og lurte gutten med seg under påskuddet av at han skulle få se sin far, som var i politiets varetekt for å vitne mot mafiaen. 

I 779 dager ble Giuseppe holdt fanget, torturert og fysisk og psykisk mishandlet til han tilslutt ble kvalt til døde og deretter oppløst i syre. 
Men i stedet for å ta den klassiske tilnærmingen til historien, har filmskaperne Fabio Grassadonia og Antonio Piazza blandet inn fantasi, det overnaturlige og i sentrum – en kjærlighetshistorie. 

I filmen rekker Luna (Julia Jedlikowska) og Giuseppe (Gaetano Fernandez) akkurat sitt første kyss før han blir bortført, og hun bruker de neste to årene på å sørge og lete mens alle andre vil at hun skal gå videre. 

Filmen er til tider krevende å se, både på grunn av den grusomme historien men også fordi den ikke alltid har en naturlig flyt i hendelsesforløpet, og det er ikke alltid tydelig hva som er fantasi og hva som er virkelighet. 
Enkelte scener kunne også med fordel vært klippet bort, men det er likevel umulig å ikke bli berørt av denne sterke historien. 
