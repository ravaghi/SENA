En stemme som løfter til mer enn «fint»
Lekker letthet fra Urørt-finalist Farao. 

ALBUM: 
Da Urørtfinalen gikk av stabelen for to uker siden, var det én av de fem finalistene som utmerket seg på scenen: 
Kari Jahnsen, 26-åringen bak artistnavnet Farao (tidligere Like Spinning). 

Hun endte til sist som nummer to, men har liten grunn til bekymring. 
Med base i London har hun skaffet seg oppmerksomhet på både engelsk og tysk radio, og turnert Europa med islandske Ásgeir Trausti. 

Nå er turen kommet til albuminnspilling, men først altså denne EP-en. 

«Farao EP» består foruten Faraos debutsingel «Skin» og Urørt-låta «Tell A Lie» av to nye spor. 
Gjennomgangstonen er et dempet og rolig pulserende driv, der gitarklimpringen følges av mykt skurrende synth og lag med perkusjon. 

Det som løfter det hele over «fint», er Jahnsens lyse, klare stemme; uttrykksfull, men med en naturlig letthet, uten unødig fiksfakseri (unntaket er den digitale klipp og lim-leken i ellers svært enkle, men stemningsfulle «To Sleep Apart»). 
