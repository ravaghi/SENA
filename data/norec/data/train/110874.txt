Spillanmeldelse:«Sword & Sworcery» 

(VG Nett) iPad-spillet «Superbrothers: Sword & Sworcery EP» er den store snakkisen for tiden. 
Og det er ikke uten grunn. 

«Sword & Sworcery» er et av de mest spennende spillene vi har vært borti til iPaden. 
Eller, spill og spill, det er mer en reise i et audiovisuelt landskap som har tatt formen av et spill. 
Selv om man gjør typiske spilloppgaver, så er det stemningen og humøret til «Sword & Sworcery» som gjør det verdt en titt. 

Pikselgrafikken og den duse paletten maler vakre landskap det er en glede å vandre gjennom. 
Alt fra de små fuglene som består av fem piksler, til store steinfigurer hugget ut av hundrevis av digitale firkanter, er små kunstverk. 
Og når ondskapen selv gjør sin entré er det første gang såpass få piksler har fått hårene til å reise seg i nakken min. 

Mye av æren for det skal imidlertid lydsiden av «Sword & Sworcery» ha. 
Tonene, dynamikken og samspillet mellom lyd og bilde er glimrende utført. 
Det føles av og til som å spille en Sigur Rós-låt. 
Det er drømmende og flytende, helt der oppe ved musikalske spillhøydepunkt som «Machinarium» og «Braid». 

Men det er lett å se at dette er et spill som antagelig ikke alle vil sette pris på. 
Tempoet er lavt, det er ingen poeng å sanke, og meningen med spillet er ikke alltid like tydelig. 

«Å gå rundt med en pikselerert fyr, og gjøre ingenting - hva er gøy med det?», så jeg noen hadde skrevet i kommentarfeltet i App Store. 
Og det er en kritikk jeg i og for seg kan forstå. 

På samme måte som jeg skjønner at noen ikke ser poenget med å besøke Astrup Fearnley. 
For det er litt rart og man forstår kanskje ikke alt hele tiden, men det er nettopp det jeg liker. 
At det er merkelig og uforutsigbart, samtidig som det er innbydende og fantastisk vakkert. 
I all sin hipsteraktige artsy-het, vel å merke. 

PS: 
«Superbrothers: Sword & Sworcery EP» kommer også til iPhone og iPod Touch i løpet av april. 

SUPERBROTHERS: 
SWORD & SWORCERY EP Plattform: iPad Genre: 
Eventyr Alder: 12 Utvikler: 
Superbrothers/Capybara Games Utgiver: 
Superbrothers/Capybara Games 
Mer info 
