Håpløs
Å koke suppe på en kanin 

DOM: 
Det positive først: 
«Obsessed» gir en god innføring i husalarmens bruksområder. 
Sikkert nyttig for alle som fremdeles måtte oppfatte dette produktet som noe av en mystisk ny innovasjon. 
Dernest: 
Filmen beviser, i løpet av sitt uverdige «catfight»-crescendo, at det er mulig å balansere på line på høye hæler. 

Ellers må det sies at nesten hver eneste setning som uttales i denne pinlige «Fatal Attraction» (1987)-kloningen klinger falskt. 
Beyoncé Knowles har, trass i at hun står oppført som «executive producer», forært seg selv en både kjedelig og sjablongpreget rolle som den snille hustruen som står «mellom» den begjærte husbonden og den psykotiske snella som vil ødelegge livet hennes. 

Hvordan havnet «Obsessed» på kino? 
Var den for dårlig for TV? 

MORTEN STÅLE NILSEN 
