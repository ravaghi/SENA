Storslagen - men ikke feilfri
«Narnia II» er absolutt storslagen og flott å se på. 
Men det skorter en del på indre sammenheng og energi. 

HANDLER OM: 
Etter hendelsene i første filmkapittel i Narnia-serien, «Løven, heksa og klesskapet», vender vår kongelige venner tilbake til eventyrlandet fra et London under andre verdenskrig. 
Ett menneskeår er ikke det samme i Narnia; det har gått 1000 år der, og bare ruinene eksisterer av gammel storhet. 
En ond og grusom regent styrer. 
Og selv den mektige løven Aslan er bare en mytologisk setning. 

Men med barnas tilbakevending begynner selvfølgelig ting og skje. 
De møter blant annet den unge prins Caspian - rettmessig tronarving, men nå jaget av sin onde onkel. 
Sammen med Caspian opplever de fire unge at på ny settes krefter og figurer og magi i gang for, om mulig, å redde Narnia fra tyraniet og gjenopprette eventyrlandets storhet og harmoni. 

DOM: 
«Legenden om Narnia - prins Caspian» er en sann svir av visuell opplevelse! 
Det er rett og slett et storslagent eventyr som rulles fram for våre øyne. 
Nok både mørkere, mektigere, nifsere og mer voldelige enn film nr. 1. Like fullt er det imponerende hva vi får se! 
Så lang, så vel. 
Det som etter hvert ikke helt stemmer, er filmens indre dynamikk. 
Narnia-serien gjør et forsøk på å bli et slags «Ringenes Herre» for barn. 
Dit når aldri filmen. 
For mens «Ringens Herre» er filmkrøniker der den ytre handlingen i bunn og grunn er konsekvens og speiling av dramatikken mellom - og inne i - historiens aktører, er Narnia-barna stort sett nokså måpende og udeltakende til all ytre spenning som utløses rundt dem. 
Dermed føles dramatikken etter hvert nokså grunn, av og til sakesløs. 
En annen sak er at Narnia-universet er meget komplisert fra forfatteren C.S. Lewis` hånd. 
En filmatisering må nødvendigvis plukke ut elementer og sette dem sammen. 
Jeg er på ingen måte noen litterær ekspert på Narnia; har kun lest et par av bøkene for alt for lenge siden. 
Men når man først lager en film, bør filmen ha sin egen logikk og sammenheng. 
Det stemmer ikke alltid i «Prins Caspian». 
Bare ett, men sentralt, eksempel: 
Hvorfor å alle dager har Aslan holdt seg borte i 1000 år? 
Slikt kan man grunn på. 
Mens filmen ellers, på sitt fantastisk og fantasifull vis, ruller ut sommerens store, visuelle symfoni på kinolerretet. 
