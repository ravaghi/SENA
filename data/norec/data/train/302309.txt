Skru volumet opp til maks
Avenged Sevenfold med metal-partyplate. 

ALBUM: 
Det er ingen tvil om hva som har vært inspirasjonen når Avenged Sevenfold skrev «Hail to the King»: 
Metallicas storselger «Metallica» fra 1991. 
Ikke bare i lyd, enkeltheten i låtene, gråtoner mot sort på coveromslaget - bandet låner også friskt fra arrangement- og riffbunken. 

«This Means War» er så tett opp mot «Sad But True» både i fraseringer og oppbygning at det nesten er på kanten. 
Men bare nesten, for selv om de parafraserer både Guns 'N Roses' «Welcome to the Jungle» i «Doing Time», «The Number of the Beast» av Iron Maiden i «Coming Home» med største selvfølgelighet, er det noe med frekkheten og den urokkelige selvtilliten man må trekke på smilebåndet av. 

Det låter massivt og umiddelbart fengende, men slik «Metallica» gjorde i 1991, vil nok denne også splitte menigheten. 
Enkelte vil nok savne de teatralske elementene, mens andre vil dra på fest og skru volumet på maks. 
