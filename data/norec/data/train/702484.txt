Den gamle mannen og huset
«Monster house» blir bare bedre for hver gang du ser den. 

Det er ikke ofte at barn blir parodiert. 
Det gjør de her. 
To gutter i den tidlige puberteten som bare gutteromsdyna vet om, oppdager plutselig en dag at det nifse treby-huset over gata eter barn og leker. 
Siden den gamle singlet-mannen som bor der, tydeligvis dør av hjerteinfarkt, kan de undersøke det nærmere sammen med ei tilsendt speiderjente fra de rike liberale i et annet forstadsstrøk. 

Animasjonene er fantastiske. 
Bildeskaperne har klart å gjengi den litt kategoriske sartheten hos et foreldreavhengig menneske – samtidig som barnevakt fra lett-goth-leiren og kjæreste fra smårockernes store hær av diksjons-anarkister er så nøyaktig beskrevet at E.T. kan bruke dem som demonstrasjonsobjekter i reisebeskrivelsene sine. 

De som lever for å dø av skrekk, vil muligens føle seg snytt for uhyggen. 
For oss andre er det nok med mye humor. 
