Popkometen overbeviste nok en gang
Ikke noe Bylarm uten en ny bergensk popstjerne. 
I år heter hun Halie. 

I fjor var det Sigrid. 
Et par år tidligere Aurora. 

I år er det Halie, alias Hannah Emilie Grung, som er blitt den store snakkisen under årets Bylarm. 

Felles for dem alle er at de kommer fra Bergen. 

Og basert på torsdagens konsert er det all grunn til å tro at Halie vil følge i de suksessrike fotsporene til de to førstnevnte. 
(Har forresten aldri blitt skikkelig klok på uttalen av navnet.) 

Foreløpig har hun sluppet to singler det siste halvåret. 
Omkring 100.000 treff på hver låt er på ingen måte dårlig, men det kommersielle gjennombruddet lar nok vente på seg en liten stund til. 
Men at det kommer, er det ingen tvil om. 

At hun opptrådte på Skavlan for en uke siden, er likevel et tydelig bevis på at hun er på god vei. 
Det hjelper nok også når hun i løpet av sommeren får vist seg frem for et større festivalpublikum. 

Foreløpig er hun booket både til Bergenfest, Slottsfjell og Utkant, og flere vil nok følge. 
Det blir nok minimalt med sommerferie. 

Hun begynner konserten med sin første single, «Echo». 
Et fullsatt Sentrum Scene lar seg i høyeste grad overbevise. 
Til tross for at Halie bare har holdt en håndfull konserter siden hun debuterte på Kvarteret under Vill Vill Vest for fem måneder siden, virker hun overraskende rutinert og selvsikker på scenen. 

Hun danser omkring og bærer på ingen måte preg av å være en syttenåring som ennå har halvannet år igjen på videregående. 
Det som kanskje likevel imponerer mest, er det vokale. 

En særpreget stemme som passer perfekt i et moderne poplandskap, men som samtidig også ville ha fungert foran et rockeband, eller til og med en countrygruppe. 

Låtspekteret denne kvelden er ellers ganske bredt. 
Et par popsanger, en rolig ballade med bare piano som backing og en uventet smårølpete rockelåt. 

Ved et par anledninger drukner dessverre det vokale litt i lydbildet, selv om de tre musikerne hun har med seg på scenen ellers er stødige nok. 
I så måte låt det faktisk bedre på Kvarteret i høst – så merkelig det enn kan høres. 

Da hun avslutter med sin siste single «Youth», bryter et ellers ganske kynisk bransjepublikum på Bylarm spontant ut i applaus – til og med før låten er ferdig. 

Slikt skulle borge for en solid karrierefremtid. 
