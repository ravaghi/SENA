The Horrors:«Skying» 

(XL / Playground) 

Jeg er ikke sikker på om vi virkelig trenger denne kvintetten. 

Dette, deres tredje album, omfavnes varmt i hjemlandet, men vil sannsynligvis, hovedsakelig, forbli et britisk anliggende. 
Samt et anliggende for oss uhelbredelig anglofile. 
Det er jo vanskelig å ikke tenke 20 år tilbake, på band som Ride og The House Of Love, når man hører på det - det vil si navn som for alltid vil leve i skyggen av shoegazemestrene My Bloody Valentine. 

Like fullt er det umulig å mislike den duvende gitarlyden og de duse melodiene. 
Vokalist Faris Badwan gjør dessuten en hedersjobb med å hylle ufortjent glemte giganter fra tidlig åttitall, Psychedelic Furs og Echo & The Bunnymen. 

Med andre ord: 
Nok en OK plate hvis viktigste funksjon er å minne oss om det som allerede har vært. 

BESTE LÅT: 
«I Can See Through You» 
