Tradisjonell britisk krim
Det rakner på flere fronter i miniserien «Innocent». 

For syv år siden ble Tara Collins funnet drept etter en fuktig tur på byen sammen med søsteren Alice. 
Flere faktorer og funn pekte i retning ektemannen David, som ble fengslet og dømt. 
Etter nye omganger i rettssystemet, frikjennes han. 

Politimesteren ønsker en pro forma gjennomgang av etterforskningen, som den gang ble ledet av William Beech. 
Han tas av, saken gis til Cathy Hudson, og det kommer ikke som noen overraskelse at hun raskt oppdager mangler og hull i kollegenes arbeid. 

Mye raknet i kjølvannet av drapssaken. 
Alice og ektemannen Rob overtok omsorgen for barna hans, og med det også Davids hus. 
Nå må han flytte inn i en smått kummerlig hytte ved sjøen, sammen med storebroren Philip, som har vært hans støttespiller hele veien. 
Herfra starter han kampen for å få tilbake barna. 

Men sannelig skal mye rakne også i kjølvannet av frikjennelsen og Cathys nye etterforskning. 
Den fører i sin tur til nye spor, nye indisier, nye mistanker som snart peker hit, snart dit. 
Slik sett følger miniserien en velkjent oppskrift for å ende opp med to streker under svaret på «hvem som gjorde det.» 

Under overflaten behandler «Innocent» sentrale, menneskelige spørsmål som foreldrekjærlighet og tilknytning, svik og lojalitet. 
Men den bretter ikke ut det store lerretet, slik serier som «Broadchurch» og «Nedgravde hemmeligheter» gjorde. 
(De har begge har gått på NRK.) 
«Innocent» er en miniserie i dobbelt forstand. 
Den har få episoder og få involverte. 

Som mellommenneskelig drama er den relativt interessant, men ganske overflatisk, og som krimgåte er den ikke neglebitende spennende. 
Måten mistanken flyttes fra person til person på har et ganske oppskriftsmessig preg, men underveis er det jo alltid moro å prøve å tippe riktig gjerningsperson. 

Kjente og gode navn som Hermione Norris («Kalde føtter») og Lee Ingleby («Korrupsjonsjegerne») som Alice og David gjør «Innocent» til et velspilt drama, der også Angel Coulby gjør solid innsats som Kathy. 

Serien er severdig dersom man er svak for tradisjonell britisk krim, spilt ut i vakkert kystlandskap. 
Men den er også høyst forglemmelig. 
