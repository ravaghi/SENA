Magisk dypdykk i moderne fattigdom
I den tarvelige skyggen av verdens lykkeligste sted, Disney World i Florida, lever lille Moonee herlige, sorgløse dager med vennene. 
Det skal ikke vare. 

The Florida Project 

Sjanger: Drama. 
Nasjonalitet: USA 2017. 
Regi: 
Sean Baker. 
Manus: 
Sean Baker og Chris Bergoch. 
Skuespillere: Willem Dafoe, Brooklynn Prince, Valeria Cotto, Bria Vinaite. 
Lengde: 
1 time 51 min. 
Aldersgrense: 9 år. 

6 år gamle Moonee og andre unger nyter hete sommerdager i Orlando, Florida, like ved den gigantiske fornøyelsesparken Disney World. 
Disse ungene trenger ikke dyr billett til eventyrparken for å oppleve eventyret. 
For det er mer enn nok moro i å gjøre ugagn, spionere på alle de rare beboerne i leilighetskomplekset, bomme penger til is, bade i bassenget og utforske ubebodde bygninger i nabolaget. 
Moonee og hennes unge, litt slitne alenemor Halley bor på et rom i budsjettmotellet sammen med andre dårlig bemidlede. 
Motellkomplekset i grell tyggisfarge gir festlige Disney-assosiasjoner mot knallblå himmel og grønne palmer. 
For Moonee er livet bare herlig. 
Halley er heller ikke tynget av bekymringer, selv uten jobb og penger. 
Hun kan tusen triks for å skaffe penger til husleien når hun må, eller for lyve seg ut av kinkige situasjoner. 
Halley er selv bare et gøyalt barn, og alltid på Moonees side. 

Bobby er bestyrer og altmuligmann på motellkomplekset Magic Castle. 
Med empatisk grensesetting holder han livet på motellkomplekset sånn noenlunde i vater. 

Fattig-klisteret 

Om du er fattig i den frie, vestlige verden, er den akutte mangelen på penger til mat og husleie kanskje det minste problemet. 

Verre er det med mangelen på jobb og kompetanse. 
På sosial tilpasningsevne, på alminnelig folkeskikk, på venner og nettverk. 
Da sitter du i det fornedrende, kriminalitetsfremkallende fattig-klisteret. 
Antakelig for alltid. 
Ungene dine også. 

Som den magiske «American honey» fra 2016, gir «The Florida project» et tankevekkende, men besnærende innblikk i livet til en samfunnsklasse som blir lite sett: 
Unge fattige uutdannede, skakkjørte og ensomme som finner sammen med andre av samme slag, og som lever fra dag til dag, hånd til munn. 
Som ikke nødvendigvis mangler glede, kjærlighet, fred og gode øyeblikk i livet, men der det for utenforstående er krystallklart at dette kommer til å gå galt. 
Så skyggen ligger svart over Magic Castle, og gir sitrende nerve til den litt handlingsfattige og repeterende idyllen. 

Mannen bak denne gripende, morsomme, energiske, fargesprakende, livsbejaende og urovekkende filmen er Sean Baker, som i 2015 skapte furore med lavbudsjettfilmen «Tangerine». 
Den var i sin helhet filmet med Iphone-kamera. 
«The Florida Project» er et stort teknisk skritt videre, men har beholdt ånden og engasjementet. 

Utrolige barneskuespillere 

Jobben Baker har gjort med barneskuespillerne her, er helt fabelaktig. 
Brooklynn Prince som Moonee må være en av historiens beste prestasjoner av en barneskuespiller. 
Denne jenta spiller ikke, hun ER. 
Rollebesetningen er i det hele tatt perfekt for å skape en følelse av være tilskuer til selve virkeligheten. 
Willem Dafoe får mesterlig og nyansert fram Bobbys maktesløshet, tøffhet og godhet, og Bria Vinaite er nesten nifst realistisk som Halley. 
Det er lett for utenforstående å peke på hva samfunnet burde gjort, og hva den enkelte selv burde ha gjort for å komme seg videre her. 
Men «The Florida Project» minner om at de sosiale problemene med denne klassen stikker dypere enn sosialkontor, velferdsstat og barnevern kan løse. 
Den god å se, men vond å tenke på. 
