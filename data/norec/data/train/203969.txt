Denne PC-en er en innertier
Og du behøver ikke å velge den rosa utgaven. 

De fleste tenker kanskje på kinesiske Huawei som produsent av mobiltelefoner, men selskapet er faktisk verdens største produsent av telekommunikasjonsutstyr og kommer til å ha en markant rolle under planleggingen og utbyggingen av 5G i Norge de neste årene. 

Samtidig er det én ting de fleste teknologijournalistene er enige om: 
Selskapet imponerer stort om dagen, og ruller ut det ene gode produktet etter det andre. 

Kan bli en seriøs PC-utfordrer 

Huawei lager også PC-er og nettbrett. 
Foreløpig er de ikke noen stor PC-produsent, men det skal ikke forundre oss om også det kommer til å endre seg. 
Det er i hvert fall ingen som helst tvil om at de tar satsingen alvorlig: 
Det viser vår test av Matebook X helt tydelig. 

For å gjøre en lang historie kort: 
Det er sjelden vi sliter med å finne noe å trekke for når vi tester en bærbar PC. 
Det er nesten alltid noe som trekker ned, for eksempel støy, svakheter ved konstruksjonen, tilkoblingene eller andre løsninger - som gjerne avsløres ganske tidlig i testprosessen. 

Men Huawei har etter vår mening gjort det aller meste riktig med Matebook X, og over de neste avsnittene skal vi forklare hva vi legger i det. 

Solid og meget kompakt konstruksjon 

La oss ta konstruksjonen først. 
Matebook X har et metallchassis. 
Den er meget godt oppstivet, til tross for at den bare er 1,25 cm tykk og veier så vidt over en kilo. 

Overflaten er matt, og fingeravtrykk vises nesten ikke. 
Vårt testeksemplar er rosa, noe vi personlig ikke liker - men vi kan velge grå hvis vi vil. 
Det skal også eksistere en gullfarget utgave, men den har vi ikke sett i Norge. 

Og den er meget kompakt for å huse en 13 tommer skjerm. 
Hele overflaten dekkes av et A4-ark, som du ser av bildet under. 

Åpner du opp lokket, blir du altså møtt av en 13 tommer skjerm med IPS-panel og høy oppløsning - nærmere bestemt 2160 x 1440 piksler. 
Det gir et bredde:høyde-forhold på 3:2, det samme som en Microsoft Surface Laptop. 

Den skiller seg dermed fra den store hurven med 16:9-skjermer (Macbook har 16:10), og byr dermed på vesentlig mer plass i høyden enn disse. 
Lysstyrken er på maks 350 nits, som er helt OK. 

Skjermen er blank, og dermed eksponert for gjenskinn. 
Det kan være et ankepunkt for enkelte, men sørger samtidig for god kontrast. 
At det ikke er noen berøringsskjerm, kan selvfølgelig også være et ankepunkt for noen - men slike fingerstyring har ikke helt tatt av blant den jevne PC-bruker. 

Utnytter plassen til fulle 

Rundt skjermen er det en svært smal ramme, kun 4,4 millimeter på sidene, litt mer i toppen for å få plass til webkameraet. 
Huawei har altså ikke falt for fristelsen å plassere denne under skjermen, slik Dell har gjort på sine XPS-modeller, og som etter vår mening ikke er optimalt. 

Også tastaturet fyller nesten hele bredden, med kun 5 millimeter klaring på hver side. 
Dermed har Huawei fått plass til et romslig tastatur med store taster, der også Enter-tasten går over to rader. 
Tastingen er svært lydsvak, men platen er stiv og responsen er umiddelbar. 
Etter vår mening er dette nært temmelig tett opp mot perfekt. 

Apple har også vært svært flinke til å utnytte plassen på sin nye Macbook, men skriveopplevelsen er etter vår mening bedre på Matebook X. 

Logg på med fingeren 

Mellom tastaturet og skjermen sitter av/på-bryteren. 
Den har en ring, og der sitter en fingeravtrykksensor. 
Du kan dermed logge på PC-en med fingeren, takket være funksjonen Windows Hello i Windows 10. 
På sikt skal du også kunne logge deg på diverse nettjenester og utføre betalinger ved hjelp av løsningen - slik mange har blitt vant med på mobilen. 

Under tastaturet sitter en bred pekeplate med integrerte felter for venstre- og høyreklikking. 
De avgir en klikkelyd, men ikke så høy at den blir sjenerende. 
Du kan også tappe med en finger for venstreklikk og en gang med to fingre for høyreklikk, hvis du vil ha det helt stille. 

Kun to porter, men replikator følger med 

PC-en har bare to porter - begge er av typen USB-C. 
Isolert sett er det grunn til å være kritisk, vi vil jo gjerne ha muligheten til å putte inn en minnepinne eller koble PC-en til en skjerm. 
Men Huawei har tenkt på det også, og leverer med en portreplikator uten ekstra kostnad. 
Den gir deg en USB-C-port, en USB-A-port (standard USB 3.0), VGA-utgang og HDMI-utgang. 
Du kan faktisk koble den til to skjermer samtidig, og dermed skape en treskjermløsning. 

Det kunne selvfølgelig ha vært en ethernet-kobling her, men vi tror de fleste av oss klarer oss uten i 2017. 
Vi legger til at det trådløse nettverkskortet er blant de beste på markedet, Intel AC 8275. 

Det finnes også en 3,5 mm kombinert lyd inn/utgang i PC-en, til hodetelefoner og denslags. 
PC-en har også innebygde høyttalere som er Dolby Atmos-sertifiserte, og lyden er overraskende høy og fyldig. 
Vi har sjelden hørt bedre, selv på PC-er som er dobbelt så tykke og dobbelt så tunge. 

Kjøleløsning helt uten bruk av vifter 

PC-en har ingen åpninger til vifter og luftavkjøling, ganske enkelt fordi Huawei bruker en kjøleteknikk der varmen effektivt fordeles over store deler av bunnplaten i stedet. 

Ingen vifter, ingen støy og ingen fare for at støv trenger inn i kabinettet. 

Og da tror du kanskje at prosessoren er av de aller mest strømgjerrige? 
Neida. 
Du kan velge mellom en Core i5-7200U eller Core i7-7500U, prosessorer som 9 av 10 konkurrenter mener må viftekjøles. 

Da er det jo interessant å merke seg at temperaturen aldri oversteg 54 grader på prosessoren, selv under de tyngste testene. 
Det er imponerende. 
Bunnplaten skal ikke bli særlig varm heller, hevder Huawei. 
Der er vi litt uenige. 
Det er litt varmt midt under når vi kjører PC-en hardt, men aldri så varmt at den blir ubehagelig å ha i fanget. 

God ytelse til det aller meste 

Vårt testeksemplar er utstyrt med Core i5-prosessoren. 
Den byr på mer enn god ytelse til de aller fleste oppgaver, og er den vi vil anbefale for den jevne bruker. 
Kombinert med 8 GB ram og 256 GB SSD av den temmelig raske typen (vi målte skrivehastigheter på inntil 689 MB i sekundet og lesehastigheter på rund det dobbelte), har du en finfin og kjapp løsning som du med stor sannsynlighet vil ha glede av lenge. 

Den integrerte grafikken håndterer alt av videomateriale, også i 4K - helt uten noe som helst problemer. 
Den er derimot ikke optimalisert for avansert og detaljrik spillgrafikk og 3D-kalkulasjoner. 
Til slikt bruk bør du velge noe annet, selv om enkelte litt eldre spilltitler kan fungere tilfredsstillende dersom du går ned på oppløsning og/eller detaljrikdom. 

Helt ren Windows 

Det er også gledelig at PC-en har en såkalt Signature-utgave av Windows 10. 
I praksis betyr det at det ikke er installert tredjepartsprogrammer, demoprogrammer og rusk og rask, slik man ofte finner i PC-verdenen. 

Det eneste som ikke er signert Microsoft her, er Matebook Manager, et lite Huawei-kontrollpanel som overvåker helsetilstanden til maskinen. 
Det har til og med sin egen hurtigtast på tastaturet. 

Overbevisende batterimålinger 

Da gjenstår det bare å se nærmere på batteritiden. 
Etter alt det positive, er det kanskje her Huawei har tråkket i jordbæråkeren? 
Men nei. 
Vi startet vår standard spilleliste med videoer fra Youtube, og strømmet videoer i 612 minutter før batteriet gikk tomt. 
Omregnet blir det 10 timer og 12 minutter, altså et meget godt resultat. 

Men hva med ladetiden da? 
Den må vel være langsom. 
Nei, det er den ikke. 
Etter én time i stikkontakten hadde batterinivået allerede nådd 73 prosent. 
De fleste PC-er vi har testet i år kommer sjelden til mer enn 50-60 prosent på samme tid. 

Konklusjon 

Det har vært en sann glede å bli kjent med Huawei Matbook X. 
PC-en virker gjennomarbeidet i nær sagt alle bauger og kanter, og med tanke på alle de gode egenskapene som er blitt godt dokumentert og gjennomgått i vår test, er 12.995 kroner slett ikke noen upris. 

Det er spesielt én maskin vi ville vurdert opp mot denne i samme klasse, og det er Microsoft Surface Laptop. 
Den har mange av de samme gode egenskapene, men den er både tyngre, har tregere SSD og er ikke vifteløs. 

Og da sitter vi igjen med det som fort kan vise seg å bli dette årets aller beste testresultat, og den første PC-en som får terningkast 6 siden Acer Swift for 9 måneder siden. 
Men det var en budsjett-PC som ikke ligger i samme liga som denne. 

Få uansett med deg plussene og minusene i boksen under, og ta også en titt på de andre ferske PC-testene våre før du bestemmer deg. 
