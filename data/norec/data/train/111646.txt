Supersilent - «9»
Supersilent som orgeltrio. 

Den norske suksesskvartetten Supersilent har blitt trio, uten trommeslager Jarle Vespestad. 
Det er ikke den eneste grunnen til at uttrykket på deres siste utgivelse har blitt svært ulikt det de har gjort tidligere. 
Arve Henriksen, Helge Steen og Ståle Storløkken har nemlig samlet seg med hvert sitt Hammond-orgel. 

Musikken er langt mindre dynamisk, borte er eksplosive utbrudd og infernalsk rockedriv, borte er også Henriksens karakteristiske trompetklang. 
I stedet får vi fire lange klangflater i sakte klangmodulasjon, innadvendt og utfordrende. 
Størst spenning byr kuttet «9.2» med vedvarende klangdissonanser, mens «9.3» gir assosiasjoner til samtidig kirkemusikk. 

I lengden blir de lange strekkene for ensartede og lite utfordrende. 
Supersilent er ved et spennende vendepunkt, men trenger nok mer tid på å finne seg selv som trio. 

ANBEFALTE KJØP: 
«9.2», «9.3». 

CARL PETTER OPSAHL 
