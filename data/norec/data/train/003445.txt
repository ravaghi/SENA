Kurt blir grusom
Enkel og god animasjon. 

”Kurt blir grusom” forteller om pengejaget som litt for mange er opptatte av. 
Resultatet ble slett ikke verst! 

”Kurt blir grusom” er en av Erlend Loes bøker om gaffeltruckføreren Kurt. 
Regissør Rasmus Sivertsen, manusforfatterne Per Schreiner og Karsten Fullu og resten av staben har gjort en god jobb med å overføre Loes univers til film. 
En tilsynelatende enkel handling har et dypere budskap å komme med, som muligens går over hodet til de aller minste, men de får sine behov tilfredsstilt gjennom litt slapstick og fartsfylt action. 
Det ble slett ikke verst, dette! 

Kurt og familien er glade og fornøyde, helt til en rik doktor flytter inn ved siden av. 
Både kona og barna blir imponert over doktorens ekstravagante vaner, og plutselig føler Kurt at det ikke lenger er nok å være verdens beste truckfører. 
Han sier opp jobben for å jakte etter penger og ære for å gjenopprette sin status, men når Kurt ved en tilfeldighet faktisk blir veldig rik, får det store konsekvenser. 

Virkningsfulle virkemidler 

”Kurt blir grusom” forteller om pengejaget som litt for mange er opptatte av. 
Filmen stiller spørsmålstegn ved om mer penger og høyere sosial status faktisk kan gjøre oss lykkeligere. 
Dette gjør den med enkle, men virkningsfulle virkemidler. 
Kurt er lett og lese, også på film, og gjør at selv de yngre kinogjengerne kanskje kan forstå det litt slitne, men velmente budskapet om at alle mennesker er verdifulle og at alle jobber er viktige. 

Enkel animasjon 

Animasjonen er langt i fra banebrytende, men det er nok urettferdig å sammenligne ”Kurt blir grusom” med de amerikanske filmene vi har sett de siste 15 årene. 
Jeg forstår jo at filmskaperne verken har teknologien eller budsjettet til å matche for eksempel Pixar. 
Samtidig trengs det kanskje ikke. 
Den enkle animasjonen passer til Erlend Loes litt simple, men underfundige tekster. 
Filmens univers har et særpreg som skiller den fra andre animasjonsfilmer, og det er positivt! 

Morsomt! 

Kurt har allerede mange fans etter flere bokutgivelser. 
Han får garantert noen nye etter denne filmen. 
Og det fortjener den, for dette er morsom satire, fint animert og med gode stemmer som Atle Antonsen, Aksel Hennie og Pernille Sørensen bak mikrofonene. 
”Kurt blir grusom” kan bli en pen suksess på kino, og dersom mange nok går og ser den, kan vi kanskje få se den nye boka ”Kurtby” på film en eller annen gang? 
Den har i alle fall jeg lyst til å se. 
Kurt er morsom 
