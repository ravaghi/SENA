TEST:Overvåkingskamera via nettet 

Med enkle midler kan du overvåke hjem eller hytte over internett med fjernstyrt kamera. 

Det kan være mange grunner til å overvåke hus, hytte og annen eiendom eller verdier. 
Noen er gode, andre kanskje ikke like gode og noen med en viss underholdningsverdi. 
Uansett motiver, det finnes nå svært enkle løsninger som du setter opp i løpet av minutter, vi har testet en pakke som kombinerer tjenesten Cameramanager og et kamera fra Panasonic. 

I tillegg til kameraet følger det også med et sett med nettverksadaptere for strømnettet. 
Disse bruker du hvis det er for lang avstand mellom ruteren din og der kameraet skal stå og det ikke er praktisk å legge opp en nettverkskabel. 

Det som ikke ligger i pakken er programvaren. 
Den eksisterer ikke som separat program, men er altså en web-tjeneste som holder til i Nederland. 

Enkelt å komme i gang 

Kameraet er laget som en kule i et hus som har en flat underside, og det står helt greit av seg selv. 
Det er ikke tungt, stramme eller stive kabler får det fort ut av posisjon. 
Dobbeltsidig tape, borrelås-tape eller et kamerastativ (kameraet har standard gjenger) løser det problemet. 

Tilkoblingene sitter i et hulrom ned adkomst fra undersiden, der finner vi nettverkskontakt og kontakt til kabelen fra strømforsyningen. 
Det er ikke støtte for strøm over Ethernetkabelen. 
Nettverkskabelen må "knekkes" 90 grader rett etter strekkavlastningen, for at kabelen skal komme ut av åpningen, noe som ikke er helt elegant. 

Når du har plassert kameraet og koblet det til ruteren går du til www.cameramanager.com og registrerer deg. 
Den Java-baserte programvaren lastes så ned og installeres på PCen din. 

Kameraet støtter Universal PnP og med en ruter som også støtter dette (de fleste nye rutere gjør det) er det svært enkelt å komme i gang. 
For å få kontakt med kameraet legger du den unike Mac-adressen som står på etiketten under kameraet inn i cameramanager-programmet. 
Etter noen sekunder kommer bildet fra kameraet til syne i programvinduet. 

Så kan du panorere kameraet opp/ned og venstre/høyre med pilmenyen eller rett og slett ved å klikke i det punktet i bildet du vil ha i senter. 

Du kan også lagre faste posisjoner for kameraet. 

Problemer og glimrende support 

Alt fungerte utmerket innenfor ruteren, fra alle PCene våre. 
Men da vi forsøkte å logge oss på fra internettt - altså fra en annen PC et annet sted enn hjemme - fikk vi ingen kontakt med kameraet. 

Vi gikk inn på nettsiden og fylte ut et skjema for feilmeldinger. 
Etter få minutter fikk vi svar fra support hos Cameramanager med forslag til løsninger. 
Etter et par mailer fram og tilbake (med umiddelbar respons fra support) og reset av kameraet virket alt som det skulle! 
Så eksemplarisk support har vi aldri opplevd, og vi logget oss på som en privat hvemsomhelst, ikke som testjournalist. 

Hvordan overvåke? 

Skal man overvåke kan man selvsagt sitte og sjekke bildet hele tiden, men det blir fort kjedelig. 
Derfor byr tjenesten på flere alternativer for melding og rapportering, men det er et par haker ved dette. 

Det som fungerer er å sette kameraet i opptak ved bevegelse i bildet til faste tider på forskjellige dager. 

Du kan stille inn hvor stor del av bildet som skal inneholde bevegelse før det skal trigges. 
En katt vil f.eks. dekke mindre enn 10% av bildet, mens et menneske vil dekke mer. 
Først da vil opptak starte og melding sendes. 

Det som fungerer i skrivende stund er varsel på mail. 
Det er også lagt opp til SMS-varsling og live video i form av videosamtale. 

Men det var ikke mulig å registere mobil med norsk retningsnummer, så dette kunne ikke sjekkes ut. 

Ekstra tjenester 

Du kan også registrere flere brukere som kan sjekke kameraet samtidig, mot en tilleggskostnad. 

Det er også mulig å sette opp flere kameraer som du kan overvåke samtidig på skjermen, men få varsler fra separat. 

Konklusjon 

Cameramanager-pakken er enkel å komme i gang med og svært enkel å bruke. 
Kvalliteten er tilstrekkelig for de fleste formål, men egner seg ikke til utendørs montering på utsatte steder. 

Prisen for pakken med kamera pluss 2 nettadaptere for strømnett koster 2 995 kroner hos Komplett. 
