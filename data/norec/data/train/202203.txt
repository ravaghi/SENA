Norges beste boligsøk på mobil?
Vi har testet DnB NOR Eiendoms oppgraderte boligsøk på mobil. 

Forrige uke oppgraderte DnB NOR Eiendom boligsøket sitt på mobil for iPhone og Android-mobiler. 

- Vi våger påstå at DnB NOR Eiendom har utviklet landets desidert beste boligsøk for mobil. 
Test den selv!, skriver DnB NOR i en pressemelding. 

Vi tok dem på ordet. 

Finn din bolig 

Innledningsvis må vi si at Finn din bolig-applikasjonen også er det eneste norske søket som virker på både iPhone og Android-telefoner, og da er det jo ikke så rart at det er best. 
Førsteinntrykket er uansett lovende. 

Selve app-en laster vi gratis ned fra App Store. 
Og så er det bare å sette i gang. 

Som du ser, finner vi tre valg på forsiden: 

Finn bolig i nærhetenAvansert søkVirtuelt kompass 

Oppdatering: 

Så, over til de ulike funksjonene: 

Finn bolig i nærheten 

Finn bolig i nærheten ga hele 2214 treff på boliger til salgs "i nærheten" av DinSides kontorer i Oslo sentrum. 
Det stemmer selvfølgelig ikke. 

Men man kan gå inn på kartet og se hvilke boliger som ligger i nærheten av der man selv befinner seg, og begrense søket ved å spesifisere boligtype, prisintervall, antall soverom, boligareal, når annonsen ble publisert, samt visningstidspunkt. 

Sistnevnte vil kanskje være den nyttigste funksjonen, da det vil være nærliggende å sjekke om det er ledige boliger til salgs i et område man befinner seg i. 
Når det er sagt - de resultatene vi fikk opp da vi brukte filtreringsfunksjonen var langt fra "i nærheten". 
Vi fikk boligannonser i Bergen, Stavanger, Oslo og Lillehammer. 
Blant annet. 
Heldigvis var det enkelt å hoppe mellom søkeresultater og kart, at vi enkelt kunne finne hvilke boliger som var aktuelle på kartet. 

Avansert søk 

- Virker det ikke? 
Vi stusset et par ganger, da vi ikke fikk noen hits da vi prøvde det avanserte søket. 
Var det virkelig ingen boliger til salgs i Oslo i det aktuelle prisintervallet? 
Vi visste jo om opptil flere boliger til salgs til denne prisen. 
Det er her svakheten ved DnB NORs eiendomssøk ligger. 
Det ser så proft og gjennomført ut at man forventer å finne alle boliger til salgs her, ikke bare de som selges av megleren. 
Da vi økte intervallet fikk vi imidlertid flere hits. 

Det avanserte søket lot oss heller ikke spesifisere mer nøyaktig enn til kommunenivå, noe som fungerer fint i store deler av landet, men gjør søket alt for bredt i de store byene. 
Kombinasjonen med at man enkelt kunne hoppe over til kart, gjorde imidlertid at det var greit å sile ut relevante annonser når vi til slutt fikk opp noen resultater. 

Selve annonsene 

Når du så går inn på en bolig får du nøkkelinfo om boligen, en kort beskrivelse, opplysning om visning, samt meglers kontaktinformasjon lett tilgjengelig. 
Øverst i høyre hjørne er det en liten stjerne. 
Når du trykker på den, blir den fylt inn med farge, og boligannonsen blir lagt til i en egen favorittliste. 
Denne er lett tilgjengelig fra boligsøkets forside under "favoritter". 

Vi gir også pluss for at man på enkelt iPhone-vis kan bla gjennom bilder i bildekarusellen øverst i annonsen, uten at resten av siden laster på nytt. 
Her har de andre boligsøkemotorene noe å lære! 

Og så, over til det absolutte høydepunktet: 

Virtuelt kompass 

Så smart, tenkte vi, da vi så "virtuelt kompass", men dette er egentlig ikke noe nytt. 
Gule Siders app bruker samme trikset til å vise deg hvilke butikker eller spisesteder som ligger i nærheten av der du befinner deg, mens DnB Nor altså viser deg de nærmeste boligene som er til salgs. 
Genialt om du har litt tid å slå ihjel i beste visningstid, eller på vei fra den ene visningen til den andre! 

Ved å kombinere kompasset i iPhone med geografiske data blir det mulig å simpelthen gå rundt i gatene med mobilen, og få opp på skjermen boliger som er til salgs - og hvor langt unna de er der du står: 

Hjelper ikke at det er bra 

Vårt store ankepunkt med DnB NORs boligapp er DnB NOR. 
Ikke at det er noe feil med eiendomsmegleren, men fordi den kun viser DnB NORs boliger til salgs blir søket for begrenset. 
Nå er ikke dette ment å være et alternativ til større boligsøk på nett som Finn.no og Tinde, men vi tar oss gang på gang å ønske at det var en av disse aktørene som hadde utviklet dette søket. 
Det finnes for få relevante alternativer, og vi må jo innrømme at vi lurer på hva det er vi går glipp av i området fra andre eiendomsmeglere. 

Boligsøket har potensiale, men slik det står nå er det, selv med svært åpne søkekriterier (vi fikk ikke lokalisert det nærmere enn "Oslo"), alt for få boliger. 

Med en annonsebase fra en av de største aktørene ville nok dette blitt en stor hit. 
Slik det står nå er det dessverre alt for tynt til å ha noe særlig verdi. 
Selve søket er bra, men det hjelper ikke når det ikke er nok å søke i. 

DnB NORs 
Finn din bolig er et helt greit supplement i boligjakten, men vi må si at vi gleder oss til Finn og Tinde får bedre orden på sine mobilsøk. 
De har mye å lære av DnB NOR. 

Vi har testet boligsøket på en iPhone 4 

Har du prøvd søket? 
Hva synes du? 
Si din mening i debatten. 
