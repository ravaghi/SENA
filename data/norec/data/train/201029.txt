Fujfilm FinepixF11 

TEST: 
Forgjengeren F10 ble omtalt som verdens beste kompaktkamera. 
Nå er etterfølgeren her, med flere forbedringer. 
Da kan det vel ikke bli bedre? 

DinSide Data har testet digitale kompaktkameraer siden 1998, og har fått med oss noen hundre modeller gjennom årenes løp. 
Men av alle testene vi har gjort, har vi aldri fått så mange reaksjoner som vi fikk etter at vi hadde testet Finepix F10 i fjor vår. 

I en samletest vi gjorde for TV2 hjelper deg, havnet kameraet på sisteplass av de fem kandidatene vi hadde plukket ut. 
Det hører med til historien at de fem kameraene var alle meget gode modeller, og Finepix 
F10 lå til slutt og vippet mellom en firer og femmer på terningen - vurdert ut fra våre standardkriterier. 

Omdiskuterte resultater 

Den store styrken til kameraet var evnen til å ta skarpe innendørsbilder uten bruk av blits, og batterilevetiden var også ekstremt god. 
Her lå kameraet langt foran de andre kandidatene, noe som også ble fremhevet i oppsummeringen. 
Men samtidig hadde kameraet noen små svakheter i forhold til de aller beste - blant annet relativt mye kromatisk feilbrytning i høykontrastområder, ikke optimal LCD i mørke, ikke optisk søker, og begrenset manuell kontroll. 
Vi var også kritiske (og er det fortsatt) til at du trenger én adapter pluss en strømforsyning med tilhørende kabel for å få ladet bateriet. 

På ytelsesmålingene (ikke batteri) scoret det dessuten ikke mer enn middels i forhold til de andre. 
Med i totalvurderingen var også valuta for pengene, kameraet var den gang ikke spesielt rimelig, og brukte xD-minnekort som på det tidspunktet var vesentlig dyrere enn SD-kortene i de andre kameraene. 

Vår test av F10 var for øvrig verdens første test av kameraet som ble publisert på nettet. 
Siden kom det flere, og de fleste testerne var meget begeistret over kameraet, og det mottok en rekke priser gjennom 2005, mye takket være innendørsegenskapene. 
Vi merket oss imidlertid at dpreview.com, kanskje den mest anerkjente testsiden for digitale kameraer internasjonalt, hadde kommet frem til testresultater som lå i nærheten av våre konklusjoner. 

Uansett: 
Det finnes ingen absolutt sannhet, man vektlegger egenskapene forskjellig, og derfor vil du oppleve at terningkastene varierer. 
Heldigvis! 
Så blir det opp til deg å gå til den kilden du stoler mest på, som vektlegger det du er opptatt av, eller aller best - lese flere tester før du bestemmer deg. 

Flere forbedringer 

Til tross for at mange testere var fra seg av begeistring for F10, viste altså Fujifilm allerede i fjor høst frem en oppgradert etterfølger, F11. 
Og på listen over forbedringer finner vi flere av de tingene vi var kritiske til i testen av F10, viktigst: 
F11 har fått flere manuelle funksjoner, bedre skjerm og bedre makrofunksjon. 

På utsiden er F11 nærmest identisk med F10, med unntak av en ny posisjon på funksjonshjulet som omkranser utløseren, for manuelle innstillinger. 
Du kan nå justere både blender og lukkertid (1/2000 til 3 sek). 
Det gjør det langt mer attraktivt for mer krevende brukere. 

Vi liker dessuten at F11 har et beskyttende lag av pleksiglass over LCDen, noe som gjør at vi ikke er så redd for å legge kameraet i en lomme sammen med andre gjenstander. 
Skjermen i seg selv har fått høyere oppløsning, noe som gir et skarpere søkerbilde. 
Den har også fått kraftigere signalforsterker, noe som gjør at den fungerer bedre i mørke. 
Meget bra! 

For øvrig er det meste likt som på forgjengeren. 
Vi kjørte våre vanlige ytelsestester, og tallene vi fikk er så godt som identiske med tallene vi fikk fra testen av F10. 
Kameraet er raskt til det meste, men det finnes en del modeller nå som er raskere. 
Resultatene ser du i tabellen under: 

Kommentar til tabellen: autofokus bruker vesentlig lengre tid på å fokusere dersom det er lite lys der du fotograferer, eller svake kontraster i motivet. 
Målingene våre er gjort med blits, og ble gjort i et normalt opplyst rom. 
Vi fokuserer alltid på en sort ramme på en hvit vegg 3 meter unna, noe som gjør det relativt enkelt for kameraene å fokusere. 

Meget godt innendørskamera 

Mulighetene for høy ISO uten at bildene blir ødelagt av støy, gjør at F11 er glimrende til bruk innendørs. 
Kombinerer du høy ISO med blits, kan du faktisk få blitsen til å rekke hele 6,5 meter, noe som er eksepsjonelt i lommekamera-verden. 
Et kraftig grønt lys hjelper autofokusen til å stille skarpt, og det fungerer faktisk veldig bra innenfor 3-4 meter. 
På automatikk stoppet som regel ISO på 800 under vår test, og det er slett ikke dumt. 
Da får du både akseptabel bildestøynivå og som regel kort nok lukkertid til at du kan holde kameraet i hånden når du fotograferer - vel og merke på full vidvinkel. 

Nettopp dette med lav bildestøy ved høy ISO er kanskje den største fordelen med dette kameraet. 
Fargespill i pikslene finner du knapt. 
Ja, bilder tatt med ISO 800 kan oppleves som noe kornete, sett i 1:1 på skjermen, men verken nedskalert til normal skjerm/TV-oppløsning eller på utskrifter i "normale" formater inntil 13x18, vil dette som regel ikke være ødeleggende for bildet. 
Skal du ta utsnitt eller skrive ut i store formater, anbefales ISO 400 eller lavere. 

Ros - og litt kritikk 

Når det gjelder bildekvaliteten generelt, oppdaget vi ikke noen store forbedringer i forhold forgjengeren. 
Kameraet tar absolutt gode bilder i stort sett alle forhold, med god fargegjengivelse og meget god skarphet! 
På den kritiske siden finner vi fortsatt mye kromatisk feilbrytning på en del av testbildene våre. 
Vi ser også en tendens til at detaljer i høylys blir noe utbrent, som vi også bemerket i testen av F10. 

Klikk her for å se noen av testbildene våre 

Videoløsningen er meget bra, her får du godt komprimerte opptak i tilfredsstillende kvalitet. 

Konklusjon 

Hvis du er ute etter et lommekamera som tar gode bilder ute, og glimrende bilder innendørs, er dette et av de klart beste valgene du kan gjøre akkurat nå. 
Forbedringene med økt manuell kontroll og bedre LCD trekker helhetsinntrykket kraftig opp. 
Kritikken vedrørende kromatisk feilbrytning og utbrente detaljer i høylys er de samme som vi kom med i testen av F10, men de er ikke store nok til å frarøve kameraet en fortjent femmer på terningen. 
