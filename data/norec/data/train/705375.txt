Ride:21 år etter forrige plate 

Både Slowdive og The Jesus and Mary Chain er tilbake, så hvorfor ikke ta en tur med Ride også? 

Ride: 
"Weather diaries" (Wichita/Border) 

Da Oasis og deretter Beady Eye pakket sammen, måtte Andy Bell finne noe annet å gjøre. 
Løsningen ble en gjenforening av Ride. 
Oxford-kvartetten hadde holdt det gående fra 1988 til 1996, før Bell dannet Hurricane No. 1 og siden lærte seg å spille bass for Gallagher-brødrene. 

Nå er de fire Ride-medlemmene samlet igjen, 21 år etter "Tarantula". 
Andy Bell, Mark Gardener, Loz Colbert og Steve Queralt er fortsatt shoegazere, med sin egen blanding av drømmepop og tyngre rock. 

Til det siste hører "Lateral Alice", en kjapp treminutter. 
Tittelkuttet "Weather diaries" bruker derimot over sju minutter uten å ha det travelt. 

Åpningen "Lannoy point" forteller fansen at alt er ved det gamle. 
"Home is a feeling" er en solskimrende singel, mens "Rocket silver symphony" sørger for spenningen. 

De helt store låtene mangler likevel, i det minste inntil mektige "Cali" dukker opp mot slutten. 

Beste spor: 
"Cali". 
