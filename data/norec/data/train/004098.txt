Zero Dark Thirty
Spennende terrorjakt, selv om utfallet er kjent. 

Zero Dark Thirty hevder å fortelle historien om hvordan CIA skal ha funnet og drept Osama Bin Laden i 2011. 

Hva som er riktig og feil er vanskelig å vite. 
Men Kathryn Bigelow har regissert en film som virker høyst troverdig og sannsynlig. 

Flere historietråder spinnes sammen til en heftig thriller, som holder spenningen oppe, selv om handlingen spenner over flere år, samt at vi kjenner utfallet. 

Inn i terrorjakten 

To år etter 9/11 er CIA-agenten Maya (Jessica Chastain) en del av den amerikanske etterretningsvirksomheten mot Al Qaida. 

Hennes kollega Dan (Jason Clarke) introduserer henne for CIAs hardhendte avhørsmetoder, deriblant tortur. 

I løpet av de neste årene finner de flere spor som kan lede til høytstående medlemmer av Al Qaida, men det skal vise seg at jobben slett ikke er risikofri. 

Manusforfatter Mark Boal lykkes med å skrive oss inn i terrorjakten. 
Jeg føler interessen vekkes tidlig, og det er spennende å se hvordan Maya og hennes CIA-kollegaer ramler over spor som er vanskelig å følge. 

Jeg vet hele tiden hvordan dette ender, men jakten på Bin Laden, slik denne versjonen skildrer den, inneholder flere spenningselementer, blant annet hvorvidt Maya får sine overordnede til å tro på hennes instinkter. 

Tortur som arbeidsmetode 

Filmens skildring av tortur har vært omdiskutert og kritisert fra flere hold. 
For meg virker det som om Bigelow skildrer det fra et nærmest hverdagslig perspektiv. 

Disse agentene bruker tortur som ett av sine alternativer under avhøring. 
De føler det er nødvendig for å kunne utføre sine oppgaver. 

De ser det ikke som sin jobb å ta stilling til etikk og moral. 
Selvsagt vekker slikt debatt. 

Dyktige Jessica Chastain er et solid midtpunkt. 
Som ung, ambisiøs og målrettet kvinne i et brutalt og mannsdominert miljø, kan hun på mange måter minne om Clarice Starling i Nattsvermeren. 

Gode skuespillere som Jason Clarke, Kyle Chandler, Joel Edgerton og James Gandolfini holder tritt med henne. 
Og filmens klimaks er et effektivt filmet stykke CIA-historie, som troverdig eller ei, kommer til samme resultat som CIA hevder den virkelige operasjonen hadde. 

Jeg skriver «hevder», fordi vi har jo ikke sett et eneste bevis på at Osama Bin Laden faktisk ble drept av amerikanske Navy SEALs-soldater. 
Men OM det skjedde, er Zero Dark Thirty en ganske sannsynlig beretning om hvordan det gikk til. 
