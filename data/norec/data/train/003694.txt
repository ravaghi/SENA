Machete
Knallhard og humørløs ekstremvold. 

Jeg ville så gjerne elske Machete. 
Den falske traileren i Grindhouse var jo så utrolig morsom! 
Men filmen som ble laget, matcher ikke. 

Det er fryktelig mye vold her. 
Hodene flyr, og blodet spruter. 
Men det er ikke morsomt. 

Regissørene Robert Rodriguez og Ethan Maniquis har laget en film som tar seg selv altfor seriøst, og mangler glimtet i øyet en slik film må ha. 

Machete har sine øyeblikk, men har likevel blitt en knallhard og humørløs affære, som gjorde meg mer bedrøvet enn underholdt. 

Går etter alle 

Alt du trenger å vite om historien, er at Machete (Danny Trejo) er ulovlig innvandrer i Texas, blir sveket av mektige krefter, og går etter alle som står bak. 

Blant hans mål er en senator (Robert De Niro), hans assistent (Jeff Fahey), en vigilant (Don Johnson) og en narkobaron (Steven Seagal). 

På veien møter han Luz (Michelle Rodriguez), som bygger et nettverk av ulovlige innvandrere i USA. 

Digital blodsprut 

Jeg hadde jo forventet at Machete var ekstremt voldelig, og det er den. 
Det hugges, hakkes og skjæres gjennom hele filmen. 
Høydepunktet er en tarmslynge, rippet fra Tommy Wirkolas Død Snø. 

Robert Rodriguez har aldri vært en subtil filmskaper. 
Det funket i Planet Terror, men i Machete har han bokstavelig talt gått av skaftet. 
Det kan virke som om fokuset på digital blodsprut har vært større enn fokuset på å skrive et smart manus. 

De fleste figurene er lovende karikaturer, men jeg skulle ønske Rodriguez hadde fått hjelp av en mann som Tarantino til å utstyre dem med matchende dialog. 

Kun til pynt 

Danny Trejo spiller på den strengen han har som Machete, og jeg hadde ærlig talt ikke forventet stort mer. 
Men det fargerike persongalleriet rundt har større potensiale. 

Det er artig å se Jeff Fahey i en stor rolle igjen. 
Rodriguez har altså nok en gang hentet et glemt ansikt, akkurat slik han gjorde med Michael Biehn i Planet Terror. 

Michelle Rodriguez og Jessica Alba er tøffe damer, og pene å se på. 
Men jeg får følelsen av at spesielt Alba er kun til pynt i en rolle som ikke ser ut til å ha noen spesiell funksjon i filmen. 

Konklusjon 

Kanskje skulle Machete fått forbli kun en falsk trailer. 
Drømmen om filmen var gøyere enn realiteten. 

Jeg skjønner jo at Rodriguez lot seg friste til å gjøre konseptet til en spillefilm, men om Machete skal få grise til kinolerretet enda en gang, bør det gjøres med mer humor og mindre alvor! 
