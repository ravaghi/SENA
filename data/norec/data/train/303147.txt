Krypdyr-western
En kameleon i identitetskrise er hovedfiguren i «Rango», en syretripp for ... store deler av hele familien. 

FILM: 
Hvis du vil se én god film som tar for seg brutal maktkamp om vann, vil jeg anbefale «Chinatown», som manusforfatter John Logan legger lite skjul på at han har latt seg inspirere av under skrivingen av «Rango». 

Hvis du derimot ønsker en skittenbrun, men samtidig fargerik film om animerte ørkendyr som slåss om det dyrebare vannet, skal det godt gjøres å finne en mer hårete heisatur enn «Rango». 

Vi blir alle litt gustne i huden når vi ikke har drukket vann på noen uker, men øglene, gnagerne, paddene og fuglene som befolker westernbyen Dirt, minner ikke så lite om en av de mer uheldige syretrippene Johnny Depp hadde i «Fear and Loathing in Las Vegas». 
Vi får et frampek i starten av «Rango», idet Hunter S. Thompson kommer kjørende langs motorveien og en kameleon «splatter» mot frontruta. 
Denne kameleonen heter Rango og spilles (i den engelsktalende utgaven) av Johnny Depp. 

Hallusinerende 

Sagt på en annen måte: 
«Rango» er en knappe to timer lang hallusinasjon, unnfanget av Gore Verbinski og inspirert av mye rart. 
Jeg skal ikke antyde noe om hvordan gjengen bak «Rango» har latt seg «sentralstimulere» — kanskje har de bare gått uten vann et par uker. 

Uansett er det et originalt univers mannen bak «Pirates of the Caribbean»-filmene har skapt, midt i Mojave-ørkenen, et lite stykke unna motorveien, der vi først møter et mariachi-band bestående av fire melankolske ugler — de er filmens greske kor og dukker opp for å synge om hvor ille det skal gå med vår venn Rango. 

Skrønemaker 

Kameleonen Rango har det med å stikke seg ut og er temmelig grønn (i dobbel forstand) når han ankommer skittenbrune Dirt. 
Han forteller skrøner om sine bravader som revolvermann og blir raskt en helt blant pinnsvin, beltedyr og jordrotter. 

«Rango» er den første helaftens animasjonsfilmen fra Industrial Light & Magic, som til nå har vært kjent for sine spesialeffekter og de har gjort en strålende, todimensjonal jobb. 
Menasjeriet av animerte ørkendyr har svært så levende — fryktinngytende, nusselige, lattervekkende — ansikter og Rango får virkelig kjørt seg gjennom velregisserte forfølgelsesscener. 
