Stanley FatMax 18 volt drill
FatMax-serien sikter seg inn mellom hjemmebruk og proffbruk, vi tester drillen. 

Stanley er et gammelt merke, og mest kjent for håndverktøy av alle slag, pluss tilbehør og oppbevaring. 
Det startet i 1843 i Connecticut med produksjon av bolter, hengsler og andre beslag og har utviklet seg til å bli et verdenskjent merkenavn. 

Black & Decker startet opp i 1910 i Maryland, og allerede i 1916 tok de verdens første patent på et portabelt elektrisk verktøy. 

I 2010 slo disse to firmaene seg sammen og dannet Stanley Black & Decker. 
Firmaet har en rekke andre merkevarer under sin paraply, med DeWalt og MacTools som de mest kjente. 

Stanley FatMax 

FatMax-serien er ikke ny, her i landet finnes det allerede håndverktøy og tilbehør i fleng. 
Men nå kommer det også elektriske verktøy under dette navnet. 
De dukket først opp i Canada i 2012, men like etter ble de også introdusert i USA og så i Europa. 
Fargene er litt annerledes på denne siden av Atlanterhavet, i stedet for sølv, sort og gull der borte kommer de her i gult og sort, med små innslag av sølv. 
Likheten med DeWalt er absolutt tilstede, men gulfargen er mer mot sitron hos Stanley og mot appelsin hos DeWalt. 

Verktøyserien inneholder både batteridrevede på 10,8 volt, 14,4 volt og 18 volt maskiner samt 230 volt med ledning for strømnett. 

Bredt utvalg 

FatMax serien inneholder et stort utvalg maskiner for forskjellige bruksområder. 
Vi teller hele 9 forskjellige driller/skru/boreverktøy, fire sagtyper, tre slipeverktøy og fem andre verktøy. 
Du finner oversikten på denne nettsiden. 

Produsenten sier at denne serien har et kvalitets og ytelsesnivå som skal tilfredsstille den krevende bruker som ikke vil ta steget opp i proffverktøyets prissjikt. 

Fra før av har de som nevnt DeWalt blant merkenavnene samt Black & Decker. 
Stanley FatMax er da ment å ligge mellom disse tolker vi det som. 

18 volts slagdrill, FMC620LB 

Drillen har tradisjonell børstemotor og kommer i solid koffert med lader og to batterier. 

Det følger også med en bøyle som lar deg henge drillen i beltet, den kan festes på den siden av drillen du foretrekker. 

Det er også med en kombi-bits som passer perfekt i magnetholderen som sitter på toppen av drillen. 

Slagdrillen har to gir og hele 22 momentinnstillinger for skruing, pluss bor- og slag-innstilling. 

Grepet er meget godt, og balansen er utmerket. 

Selve huset, med motor, gir og chuck, er 230 millmeter langt og chucken er 35 millimeter dyp. 
Dette er ikke det korteste vi har sett, men heller ikke blant de lengste. 
For skruing og boring på trange steder må man uansett ha mindre verktøy eller spesialløsninger. 

Vekten er 1840 gram for drill med batteri, men uten bor. 

Batteriet er kompakt, med en kapasitet på 1,5 Ah. 
Det er ikke veldig mye, men ved å sjonglere med to batterier mellom lader og drill skal det godt gjøres å måtte ta en ladepause. 
Det er for tiden ikke batterier med større kapasitet tilgjengelig, i følge Stanley. 

En fin detalj er fjæren som løser ut batteriet når du trykker ned låseknappen. 
Da spretter batteriet litt ut fra kontakten og blir lettere å ta ut. 
Enkelt og smart. 

I bruk 

Drillen har en trigger som først tenner arbeidslyset, som er en diode på undersiden av gearkassa. 
Dette skjer med et lite rykk, og chucken roterer noen millimeter før den stopper. 
Så kan du holde triggeren i samme posisjon mens lyset er på. 
Trykker du videre innover øker hastigheten på en kontrollert og jevn måte fra svært langsomt til turtallet begynner å stige bratt. 
På de siste millimeterne av triggeren skjer det ingen forandring. 

Maskinens drivverk har god balanse, det er ikke mer vibrasjoner og støy enn i tilsvarende og dyrere produkter. 

Chucken er helt av metall, det er ikke noe plastbelegg rundt, men grepet er godt på grunn av den riflete overflaten. 

Det var akkurat plass til 13,5 millimeters bor, så de oppgitte 13 millimeter byr ikke på noen problemer. 
Det minste boret vi fikk til å sitte i chucken var 1,3 millimeter. 

Vi satte drillen på våre harde prøver, som den besto. 
Boring i tre med spiralbor er helt uproblematisk. 
En utfordring er 32mm Bosch Self Cut Speed, et trebor som både borer seg inn i og skjærer seg gjennom treverket, ved hjelp av gjenget senterspiss og bølgeformete skjæreegger. 
Dette håndterte FatMax-drillen uten problemer gjennom 48mm treverk. 

Også vanlig flatbor på 38 millimeter gikk helt fint, og vi kunne lene oss på maskinen mens den boret, uten at den stoppet. 

120 millimeter hullsag gjennom baderomspanel er alltid en utfordring, men maskinen klarte dette greit, bare vi ikke presset for hardt. 
Beskyttelseskretsen slo inn og da stoppet den opp. 
Da var det bare å slippe triggeren for å løse ut beskyttelsen, og fortsette med mindre press. 

Vi boret også med 10 millimeter i mur med slag aktivert. 
Det gikk også uten problemer, selv om vi foretrekker borhammer på alt over 6 millimeter hvis det er snakk om mer enn halvannen centimeter dypt hull. 

Konklusjon 

Stanley FatMax FMC620LB er ganske enkelt en fin drill i en fin pakkeløsning, og prisen er ikke avskrekkende. 

Den er kraftig, og klarer de tøffeste jobbene for hjemmemekkeren, med en ørliten dose tålmodighet på de aller tyngste utfordringene. 

Stanley FatMax serien vil være i salg hos Clas Ohlson både i butikk og på nett fra midten av mars 2014. 
Maskinene kan også kjøpes i en del byggevarehus. 
