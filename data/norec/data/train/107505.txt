Spetakkel:«Spetakkel presenterer Slaglinjelaget» 

(Port Azur/Tuba) 

Det mannsterke hip hop-kollektivet Spetakkel fra Bergen rapper med lavere utgangshastighet på sitt nye album, uten at de dermed har mistet brodden. 

Identiteten og viljen er det ingenting å utsette på. 
Samtidig har Spetakkel levert et ujevnt album, akkurat som ved forrige korsvei. 

Men når det klaffer, som på funky og feite «Kling Kling», rullende «Tilbake», sløye «Ingenting er som The Real Thing» og snappy «Chicks», er det ingen tvil om at Spetakkel har potensial til å nå et langt større publikum. 

Spetakkel fremstår også som mer artikulerte. 
Rim, hooks og poenger sitter bedre, men i likhet med mange andre norske hip hop-utgivelser, lider også dette albumet av mangel på virkelig gode beats og en fullblods produksjon. 

ESPEN A. HANSEN 
