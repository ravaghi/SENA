Flykræsj
Ting tyder på at gullalderen for dataanimert, amerikansk film omsider er over. 
20 år med kreativitet og teknisk innovasjon har gitt oss klassikere som "Toy Story", "De utrolige" og "WALL-E". 
Men når Disney nå velger å sende et så generisk produkt som "Fly" ut på kino i stedet for rett på dvd, hvor det hører hjemme, handler det kun om å tyne enda noen dollar ut av de samme gamle formlene. 

"Fly" er akkurat det du tror den er: 
"Biler", subsidiært "Biler 2", om igjen, bare med vinger. 
Det lille propellflyet Dusty drømmer om å delta i et kappløp verden rundt sammen med de store flyene. 
Og – unnskyld meg mens jeg kveler et gjesp – det er utrolig hva man kan få til bare man har tro på seg seg selv og hjelp fra gode venner. 

Hvis man aldri har sett en film før, vil "Fly" muligens være fargerik og støyende nok til å slå i hjel en drøy time. 
Men ungene fortjener egentlig bedre. 
Som voksen blir man sittende og håpe på at de flygende skravlekoppene snart skal fly inn i en fjellvegg. 

Anmeldelsen er basert på 2D-versjonen med engelsk tale. 
