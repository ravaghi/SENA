Likblek kopi
«Championship Manager 2007» er et dårlig forsøk på å konkurrere med «Football Manager 2007», men kan i beste fall beskrives som en dårlig kopi. 

For selv om «CM 2007» har veldig mange av de samme elementene som årets utgave av «Football Manager», så blir det hele så stusselig at lysten til å spille videre rett og slett ikke er der. 

Nå er det vel fortsatt slik at en del kjøper «Championship Manager» på grunn av navnet. 
Men bare for å understreke det: dette er ikke den samme spillserien som tok en hel fotballverden med storm på begynnelsen av 90-tallet. 

Det er bare navnet som er igjen - den «gamle» spillkoden tilhører «Football Manager». 

«CM 2007» kunne kanskje vært et OK spill hvis det ikke hadde vært for den suverene konkurrenten. 
Hadde spillet hatt sitt eget særpreg ville det også vært et godt argument for at man burde gi det en sjanse. 
Men så lenge utviklerne prøver å kopiere «Football Manager», så blir det bare meningsløst. 

Den største forskjellen mellom spillene kommer til syne når du skal spille kamper. 
Den todimensjonale visningen av kampene er forferdelig å se på etter at man har testet ut den snertne FM-utgaven. 
Dessuten får jeg ikke spesielt tillit til spillmotoren etter å ha fått et par brukbare resultater ved å spille en hel kamp med formasjonen 0-3-8... 

Det er rett og slett ikke noe poeng å gå så veldig i dybden når man skal anmelde «CM 2007». 
Konklusjonen er enkel og grei: spillet blir slått ned i støvlene av «Football Manager 2007». 
