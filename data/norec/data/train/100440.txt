Mye å se på - hvis du orker
Visuelt slående og hyperenergisk «virkelighets-fantasy». 
Men tull-toleransen må være høy! 

HANDLER OM: 
«Beowulf» skal være det aller eldste, nedskrevne engelskspråkelige sagn; Det handler om Danmarks velfødde hoff, som plages av en skrekkelig demon og demonens mor. 
Men gjennom det frådende hav ankommer vikinghelten Beowulf, en monsterdreper av rang. 
Men også voldsomt selvskrytende og med et lidderlig glimt i øyet... 

DOM: 
«Beowulf» kommer i en «flat» og en 3D-versjon. 
Denne anmeldelsen er skrevet i 3D. 
Så å si. 
Og det er umulig å tro noe annet enn at det er med dimensjons-briller dette dramaet oppleves best. 
På alle vis. 
Både i møte med svisjende piler og spyd. 
Og Angelina Jolies struttede atributter. 
Ikledd flekkvis gullmaling. 
Dette skal altså være Danmark. 
Men fjellformasjonene må stamme fra de villeste norske Vestlands-fjorder. 
Rollene spilles av virkelige skuespillere, som etterpå er dataanimert. 
Det gir en hel rekke glansede og perfekte kropper - og noen utstuderte defekter. 
Ansiktsmimikken er stiv som hos munn-til-munn-dukken Anna; Ivo Caprinos dukker er levende i sammenlikning. 
Men når det er sagt: 
Filmen er en svimlende sanseopplevelse i all sin velde og energi. 
Dataanimasjonen er rett og slett glimrende og nesten uhyggelig dynamisk, særlig i de litt større formater. 
Så det er mye å se på; langt mer enn Angelina Jolies...! 
