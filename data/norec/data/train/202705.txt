Sony CyberShot DSC-T30
TEST: 
Syv megapiksler og tre tommer stor skjerm pakket inn i et lite og snasent aluminiumsskall - ikke rart det lille kameraet fra Sony fanger mye oppmerksomhet. 

CyberShot DSC-T30 er det nye skuddet på Sonys T-stamme; en serie som tidligere har hatt medlemmene T5, T7 og T9. 
I likhet med sine brødre er kameraet designet slik at det slås av og på ved at dekselet i front skyves opp eller ned, og med den store skjermen på baksiden burde de fleste som er opptatt av det ytre bli tilfredsstilt. 

Objektivet er av typen Carl Zeiss. 
Det har en optisk zoom-faktor på 3, med fokallengde tilsvarende 38-114mm - med andre ord litt dårlig vidvinkel, selv om det slett ikke er uvanlig på denne typen kamera. 
Objektivet er ikke så veldig lyssterkt, med f/3.5 som høyeste blender på vidvinkel, men på tele er det imidlertid ikke så dårlig stelt, og her er f/4.3 største blender; bedre enn de fleste andre lommekameraer. 
For å kompensere for lyssvak optikk, støtter kameraet ISO-verdier helt opp til 1.000 og har dessuten en bildestabilisator (Steady Shot) som gjør det litt lettere å leve med lange lukkertider. 
Objektivet er plassert helt øverst til høyre sett forfra, og med det kommer de vanlige utfordringene med en pekefinger som ikke bør komme med på bildet. 

Mange megapiksler og stor skjerm 

Som nevnt innledningsvis tar kameraet bilder med 7,2 megapikslers oppløsning (3072x2304), mens CCD-brikken ikke er større enn 1/2.5". 
Det kan by på problemer støymessig hvis ikke støyreduksjonen er god nok. 

På baksiden finner vi en stor 3" skjerm, med 230.000 pikslers oppløsning. 
I likhet med de fleste andre skjermer på denne størrelsen har den en noe treg oppdateringsfrekvens, men den er godt synlig også i sollys, i tillegg til å ha god innsynsvinkel. 

Siden kameraet er relativt lite betyr det mindre plass til knappene, men de er allikevel plassert på høyre side av skjermen. 
Zoomkontrollen er ganske liten, men fungerer greit med mindre man har veldig store fingre eller hansker på. 
De andre knappene er også ganske små, men like fullt greie å bruke. 

På piltastene finner du hurtigtaster til blits, makro og selvutløser, i tillegg til at du ved å trykke på venstreknappen kan vise bildet som ble tatt sist. 
Du har også knapper for sletting av bilde, justering av displayinformasjon og selvsagt en menyknapp. 
For å veksle mellom avspilling, stillbilder og videoinnspilling, bruker du en skyvemekaniske som du finner på toppen av kameraet. 

I det hele tatt er kameraet veldig lekkert. 
Det er nokså lite og tynt, og aluminiumskonstruksjonen gjør at kameraet oser kvalitet. 
Enkelte vil nok synes knappene er i overkant små, og pleier du å ha trøbbel med den slags på grunn av store fingre, er det et lite skår i gleden. 

Enkle, men lettfattelige menyer 

Menyene er i enkleste laget, men allikevel lette å forstå, og i vanlig Sony-stil er menyvalgene plassert horisontalt. 
Har du satt kameraet i auto-modus er det fint lite du får gjort annet enn å aktivere/deaktivere seriefotografering, men det finnes også en P-modus der du har kontroll over det meste selv. 
I tillegg finnes det sportsprogram, program for fyrverkeri, myk portrettfotografering etc. 

Kameraet har ingen innstillinger for manuell lukker eller blender; ei heller manuell fokusering, men du kan justere hvitbalanse, eksponeringskompensasjon, type fokusering og lysmåling (spot, center, multi), farge og ISO. 
I tillegg kan du justere styrken på blitsen, og kameraet har også støtte for bracketing med +/- 0.3, 0.7 og 1.0. 
Vi setter også pris på at kameraet husker hvor i menyen du var sist gang slik at du raskt kan endre det du endret på sist dersom du ikke blir helt fornøyd. 

Makromodusen er også blant de bedre i klassen, med en nærgrense på 1cm i såkalt "Magnifying glass"-modus. 
Det er kanskje litt halvknotete når objektivet er plassert helt øverst til høyre, men det vender man seg til. 

Verdt å trekke frem er også batterilevetiden, som er på hele 420 bilder etter CIPA-standarden; veldig bra for denne typen kamera. 
Da er det ikke så farlig at kameraet ikke har optisk søker. 
I tillegg er batteriet av typen InfoLithium, som betyr at du i displayet kan se på minuttet hvor mye batteri som er igjen. 
Elegant! 

Elegant er også visningen av bilder i kameraet, eller på TV dersom du har koblet det til. 
Her kan du sette opp flere forskjellige typer lysbildeshow med musikk, og du har også mulighet til å bruke musikk du har kopiert til minnekortet selv. 
Du kan også rotere og beskjære bildene i kameraet og skrive ut direkte. 

Ytelse 

Det mest oppsiktsvekkende i forhold til ytelsen er hvor raskt kameraet starter og batterilevetiden. 
Vi klokket oppstarten inn til 1.4 sekunder, og det er i praksis tiden du bruker fra du skyver ned lokket til du har plassert hendene riktig og løftet kameraet, så forsinkelsen er minimal. 

Ellers byr kameraet på seriefotografi med fem bilder på drøye 4.5 sekunder, med påfølgende tre sekunders lagringspause. 
Det gjorde at vi klarte 7 bilder på ti sekunder uten blits. 
Med blits går det naturligvis tregere, og 3.7 sekunder er ganske middels for denne type kamera. 

Som med de andre T-kameraene er zoomen veldig treg på dette kameraet. 
Den bruker nesten to og et halvt sekund fra full vidvinkel til full dele. 
Positivt er det imidlertid at den viser hvor mange ganger optisk zoom som er aktivert og at den er tilnærmet trinnløs. 

Fokuseringen på vidvinkel er ganske rask, men på full tele bruker kameraet i lengste laget på å treffe blink. 
Med både innzooming og fokusering bruker kameraet over fem sekunder på vår test, og det er i høyeste laget. 

Bildekvalitet 

Generelt er vi godt fornøyde med bildekvaliteten på CyberShot DSC-T30. 
Spesielt synes vi at kameraet fungerer godt på høye ISO-verdier, og til og med ISO 320, som automatikken tyr til en gang i blant, er faktisk ikke så gæærnt. 
Det kommer av at støyreduksjonen i kameraet fungerer ganske bra, selv om den noen ganger blir litt i overkant. 
Da blir bildene ganske bløte, og detaljer forsvinner. 

Følgende er et utsnitt fra et bilde tatt med ISO 320. 
Vi har vært borti mange kameraer som har gjort det verre på så høy følsomhet: 

ISO 1000 har lite for seg, og det samme gjelder ISO 800. 
Her blir det mye fargespill og dessuten synker metningen i bildet betraktelig slik at fargene virker utvasket. 

Graden av kromatisk feilbrytning er på det jevne med hva som er vanlig for denne type kamera (bilde). 
Objektivet har ingen spesielle problemer med vignettering, og uskarpheten i hjørnene er heller ikke noe å bli skremt av. 

En ting som imidlertid er litt problematisk, er at eksponeringen ofte bommer litt slik at de lyseste partiene blir utbrent. 
Det legger en merke til særlig rundt trær på en overskyet dag, og på noen bilder lyser det litt for mye rundt de lyseste objektene (blooming). 
Hvitbalanseringen er imidlertid som regel veldig god, med et lite gulstikk i enkelte bilder. 

Siden blitsen er plassert såpass nærme objektivet er det også en del røde øyne ute og går, og også hvite øyne er et problem i dunkel belysning. 
Du har riktignok mulighet til å aktivere anti røde øyne-blits, som skyter 3-4 småblitser før hovedblitsen smeller til. 

Videoinnspillingen støtter opp til 640x480 med 30 bilder i sekundet. 
Du kan også velge 16 bilder i sekundet eller gå ned på oppløsningen for å spare plass. 
Under ser du et eksempel på video tatt med kameraet med høyeste kvalitet. 

Konklusjon 

Vi ble sjarmerte av Sony CyberShot DCS-T30. 
I likhet med sine forgjengere i T-serien er kameraet solid konstruert, med aluminiumsfinish som er tilgjengelig både i sølv og sort. 

Bildekvaliteten er over par, men ikke på høyde med de beste i denne klassen. 
Det lyssvake objektivet blir kompensert for med høye ISO-verdier og god støyreduksjon, og faktisk går det an å bruke ISO 400 uten at du dreper bildekvaliteten. 
Støyreduksjonen gjør imidlertid at bildene blir noe myke, og du mister derfor detaljer når lystilgangen er dårlig. 
Makromodusen er også imponerende med 1cm nærgrense. 

Kameraet har noe begrensede manuelle muligheter, som blender- og lukkerprioriterte bilder og manuell fokus. 
Den vannrette menystrukturen kan også virke litt upraktisk dersom du ikke er vant med Sony-kamera fra før. 

Skjermen er stor og har både god oppløsning og innsynsvinkel. 
Med den raske oppstarten er kameraet godt egnet som et pek-og-klikk-kamera, og for deg som helst vil ha det litt enkelt og er på utkikk etter et kamera som i tillegg ser bra ut, er dette et kamera som neppe vil skuffe deg. 
