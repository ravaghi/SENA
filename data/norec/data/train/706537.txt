Gitarheltens myke side
Støyrockeren fra Dinosaur Jr. byr på folkrock. 

J Mascis: "Elastic days" (Sub Pop/Playground) 

Dinosaur 
Jr satte spor etter seg på 80- og 90-tallet. 
I 2005 fant de sammen igjen og har holdt det gående siden, men med prosjekter på si'. 

I 2011 ga J Mascis ut sitt første soloalbum etter gjenforeningen og fulgte opp med "Tied to a star" i 2014. 
Nå er nummer tre her, og platen viser for alvor den melodiøse siden av støyrockeren. 

Den gamle gitarhelten bryter likevel fram, som på duetten "I went dust" med Zoë Randell fra Luluc. 
Sangen starter mykt og akustisk, men gitaren plugges inn mot slutten. 
Vakkert og tøft på samme tid. 
Åpningen "See you at the movies" er ikke noe dårligere med Pall Jenkins fra Black Heart Procession som korist, og "Web so dense" er deilig. 

Dermed har vi en sterk start, og platen taper seg ikke underveis. 
Av alle ting viser Mascis også hvilken dyktig trommis han er, i begeistringen over et nytt trommesett. 

52-åringen fra Massachusetts har fortsatt gløden. 

Beste spor: 
"See you at the movies", "Web so dense", "I went dust", "Picking out the seeds", "Everything she said". 
