TV-anmeldelse «Foyle»:Dyster gentlemanskrim 

Gode, gamle Foyle gir full farge til gråsonene i den nye sesongen etterkrigskrim med snert. 

Sesong 8 består av tre deler. 

Fredag 3. april på NRK1 kl. 21.05 

Sendes tre kvelder på rad. 

Ikke la deg lure av at den norske tittelen på «Foyle’s War» har skiftet navn fra «Kriminalinspektør Foyle» til «Foyle». 
For selv om Michael Kitchens rollefigur ikke er kriminalinspektør lenger, er han fremdeles på sporet av moralske og juridiske dilemmaer. 

Mens de første seks sesongene utspilte seg under krigen, har de siste handlet om etterkrigstiden. 
Og i starten av denne nye og åttende sesongen etterforsker Foyle drapet på en språkprofessor i 1946, mens vi får enkelte tilbakeblikk til 1942. 

Den drepte professoren var tolk ved Nürnbergprosessen, og har adressen til en amerikansk oljemagnat i lommen. 
Så på oppdrag fra etterretningstjenesten MI5 begynner Foyle å snuse rundt på sitt tilsynelatende forsiktige vis. 

Mens MI5 har egeninteresse av å beskytte oljebaron Clayton Del Mar som har en avtale med Midtøsten på gang, bryr Foyle seg kun om å komme til bunns i saken. 
Det fører ham både til Nürnberg og til en tidligere konsentrasjonsleir i Polen. 

Også sjåføren, Samantha, blir mer involvert enn vanlig, når hun inkognito tar en jobb som selskapspike for Del Mar senior. 
For å gjøre oppdraget hakket mer komplisert, er Sam gravid med politikermannen, men har ikke fortalt det til Foyle ennå. 

En naturlig bihandling følger debatten rundt kvinners rolle i etterkigstiden, da mange ønsket å fortsette å jobbe, men ble sendt tilbake til kjøkkenet så snart mennene vendte tilbake fra strid. 

Den første halvannen time lange episoden smyger seg elegant gjennom en labyrint av dilemmaer, mulige gjerningsmenn og interne interesser. 
Kitchen leverer mer i sine tørre, kortfattede replikker enn hva mange av sine medspillere presterer i en lang monolog. 

Honeysuckle Weeks som Samantha er nøkternt empativekkende, og «Frasier»-veteran John Mahoney som Del Mar senior gir oss en gjennomført usympatisk rollefigur. 

Serieskaper og manusforfatter Anthony Horowitz bruker tidsepoken som mer enn en bakgrunn, og fletter fiksjonskrimmen inn i datidens reelle dilemmaer, og går dypt inn i industri- og maktelitens mørke. 
I tillegg gir gnisningene internt i MI5 mer farge til bildet av de moralske gråsonene. 

Sesongen kler absolutt den nye kompleksiteten i Foyle og Sams likefremme avdekking av ubehagelige sannheter. 

Anmeldelsen er basert på første episode, «High Castle». 
