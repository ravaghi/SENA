Hilde Louise Asbjørnsen:«Månesjuk» 

(Grappa/Musikkoperatørene) 

Mørke kabaretsanger. 

Asbjørnsen er en allsidig og svært dyktig utøver, skuespiller, sanger - og vinner av NRKs dirigentkonkurranse «Maestro». 
Det er et solid kvalitetsstempel på alt hun gjør, så også med «Månesjuk». 
Med tekster på dialekt gir hun glimt i et burlesk, mørkt rom av lengsel og uforløst kjærlighet. 
Tangentspiller og produsent Anders Aarum bidrar til et originalt lydbilde, med banjo, bassklarinett og annet klanglig krydder. 

Likevel griper ikke platen helt. 
Uttrykket blir enkelte ganger for teatralsk og distansert, og det er ikke alle melodiene som klarer å feste seg. 
Det er også en del grep som gir følelsen av å ha hørt det før - for eksempel et gjennomgående skramlete uttrykk som ligner for mye på Tom Waits. 

BESTE LÅT: 
«Du held i meg» 
