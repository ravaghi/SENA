Sterkt fra Serbia
(San zimske noci) Regi: Goran Paskaljevic. 
Med Lazar Ristovski, Jasna Zalica, Nenad Jezdic, Jovana Mitic. 
Serbisk. 
Drama - 11 år, egnet voksne. 

Meget god, rørende og sterkt berørende tragedie. 

En serbisk film er ikke hverdagskost. 
Når vi i tillegg har med en tragedie å gjøre, kan man frykte at utbredelsen ikke blir stor. 

Det er synd. 
I en kommersialisert tid er dessverre begrepet «viktig film» blitt noe nær et skjellsord. 
Men her, altså, likevel: en viktig film. 

Å lage film om mennesker i Serbia etter Balkan-tragedien blir uvegerlig å starte med ladede begreper. 
Her handler det om en mann som kommer hjem etter 10 års fravær. 
I huset sitt finner han en kvinne med hennes autistiske datter. 

De to voksne har avgjort hver sin vanskelige forhistorie. 
Så hvordan finne frem til noe viktig og riktig og anstendig i livet - tross alt? 

Se, det er den nesten uløselige oppgaven. 
Men det går lenge i riktig retning. 
Kanskje er det bare en utopi. 
Men vi vil - vi må - tro på den. 
Inntil den altfor logiske slutt. 

Filmen presenterer sterke bilder, mange tolkningsmuligheter og et arsenal av følelser. 
Måtte overraskende mange se den! 
