Canon Digital IXUS 200IS
Dette kameraet har vi også testet tidligere, og omtalte det blant annet som tidenes lekreste IXUS. 
Baksiden av kameraet domineres av en stor, trykkfølsom bredskjerm av god kvalitet, og brukervennligheten er helt i toppklasse. 

Kameraet byr på testens beste vidvinkel, tilsvarende 24 mm, sammen med Sony DSC-WX1. 
Lysstyrken er middels god. 

Middels god har vi også omtalt bildekvaliteten som, i vår fulle test. 
Videofunksjonen imponerte oss imidlertid mer. 
Uteopptakene blir meget bra i dagslys, og innendørs ligger de også helt i toppklasse. 
Lydkvaliteten er også meget bra. 

I dårlig lys holder støynivået seg på et moderat nivå, mens kveldsopptakene i rundkjøringen viser en del vertikale forstyrrelser forårsaket av vei- og skiltlys. 
Du kan zoome under opptak, men det forringer kvaliteten og bør unngås. 

Batterilevetiden er testens nest svakeste (240 bilder mellom hver lading), men totalinntrykket av videofunksjonaliteten er så god at vi lander på en femmer på terningen. 

Bilder og video lagres til minnekort av typen SD(HC) (Secure Digital), og ett minutts HD-opptak beslaglegger rundt 172 MB med standard innstillinger. 
