Hva har Morten Abel og Elin Furubotn felles?
De synger duett på hennes nye album. 

ALBUM: 
Elin Furubotn (51) er et bevis på at det nytter å lykkes som artist også om du debuterer som godt voksen. 
Og - at viser funker utmerket i de rette hender. 

Moden debut Furubotn var 36 da hun albumdebuterte med «Tikk takk» i 1999. 
Så ble det platepause til 2006, og de siste åra har hun lagt seg på i gjennomsnitt ett album annethvert år. 

Kvaliteten - og ambisjonene - har økt, og på album nummer seks har hun et stort orkester, i hvert fall deler av det, i ryggen. 

Orkesteret 
Og - «Å nærme seg det nære» er like mye arrangør Erik Waldejer og de 17 strykerne og blåsernes plate. 
Hans fine arrangementer løfter virkelig sangene på dette albumet, som er like flott - og meget smakfullt - produsert av Håkon Berge. 
Det mer tradisjonelle kompet skal heller ikke glemmes: Helge Andreas Norbakken (perkusjon), Allan Vigre (gitar) og Erlend Aasland (banjo). 

Albumet består av sju nye låter og nyinnspillinger av tre eldre låter. 

Det var en konsert med Furubotn og Stavanger Symfoniorkester som satte henne på ideen om å spille inn et helt album med deler av orkesteret. 
Og når hun tross alt har denne fabelaktige backingen, ville det være dumt å la sjansen gå fra seg til også å gi noen gamle sanger nytt liv. 

P1-musikk Valget falt på «I det stille» (som første gang ble spilt inn - også det i en utmerket versjon - til 2009-albumet «Ein tanke unna» og som du helt sikkert har hørt på radioen), «Ei jenta» fra «Villhund» (2006) og «Heilt nye vei» fra albumet med samme navn fra 2012. 

I forkant av denne utgivelsen har du sikkert også hørt lett-på-tå-duetten «Så lett det kan vær» med Morten Abel, en sjarmerende sak som understøtter feelgood-følelsen på denne plata. 

De små ting Tekstene handler ofte om de små tingene, som å finne sin egen himmel, om å dele ut komplimenter, om mormor på snart 100 og sønnens forbud mot at mor får spille Karpe Diem på bursdagen sin. 

Hun «nærmer seg det nære». 

Men det hadde vært ok å få vite grunnen til Karpe Diem-nekten! 
