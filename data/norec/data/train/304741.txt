«Ungdomsfyll og kåte blikk over furubordet»
The XX lager indiedansbar postpunk - om sex. 

||| 
ALBUM: 
Det er noe ved The XX' debutalbum som minner om vag ungdomsfyll i mørke kjellerstuer, med ild i peisen og kåte blikk over furubordet. 

Kanskje det er fordi alle i den sjenerte London-kvartetten er tjue år gamle, at de har en kvinnelig vokalist (Romy Madley Croft) som høres ut som en småhviskende svartkajalversjon av Mazzy Stars Hope Sandoval, og en mannlig vokalist (Oliver Sims) som snakkesynger som Adam Green i Moldy Peaches. 

Det kan være fordi «XX» består av nydelig og indiedansbar postrock, der de punkterte rytmene og sølvskimrende gitarene hever de minimalistiske melodiene fra klisjé til kos, og at stemningen på «Infinity» er skummel lik Chris Isaaks «Wicked Game». 

Eller kanskje det bare er fordi alle låtene handler om sex. 
