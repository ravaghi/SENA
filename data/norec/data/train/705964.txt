PÅSKEKRIM:Mobbing og mord 

KRIM: 
Yrsa skriver gode krimgåter. 
Men hun bruker fortsatt for mye plass på folk vi ikke er fryktelig interessert i. 

Yrsa Sigurdardottir: 
Syndsforlatelse. 
412 sider. 
Oversatt av Oskar Vistdal. 
Kagge forlag. 

Mobbing ødelegger liv og spiser sjeler. 

Det er utgangspunktet og motoren i den nye romanen fra islandske Yrsa Sigurdardottir, bestselgerforfatter som tidvis har holdt seg med smått overnaturlige hendelser når hun dikter fram grøss og gru. 
I de siste bøkene har det imidlertid vært mer ordinær politikrim, og i «Syndsforlatelse» er det rein og brutal sosialrealisme som gjelder. 

Igjen møter vi det nokså dysfunksjonelle miljøet blant politifolkene som omgås hverandre med en grunnholdning av elsk-og-hat-og-forakt. 
De kompliserte forholdene mellom kollegene får så mye plass at de bremser framdriften minst like mye som de tilfører historien dybde. 
Som tidligere er altså Yrsa litt for ordrik, litt for lite streng med selv - resultatet er at selve storyen, selve saken som skal løses, vannes ut. 

Det er synd, for igjen har hun en god historie - som hun i og for seg forteller godt, når hun ikke vikler seg inn i blindgater fulle av bitre ekser og bitchy sjefer. 
Denne gang starter det med at ei ung jente blir drept, og i løpet av kort tid kommer det fram at hun er hovedaktør i en ganske så ondskapsfull jentegjent som bygger posisjon ved systematisk å tråkke andre ned. 
Deretter blir en ung gutt meldt savnet, og det begynner å avtegne seg et slags mønster; mobbere og mobbeofre dukker opp overalt. 

Dermed må politifolkene søke hjelp fra barnepsykologen som også tidligere har spilt sentrale roller både i Yrsas krimmysterier og i etterforskernes kompliserte pivatliv. 
Skildringene av hennes dilemmaer og veivalg er hakket mer engasjerende enn politifolkenes krangler og rivalisering. 
Men kjernen i Yrsas krimberetninger er forbrytelsen og oppklaringen - der er hun også atskillig bedre enn i psykologiske dykk. 
