Blair-Sheen som vampyr-villdyr
Etter mye komplisert familie— og kjærlighetsliv kan det føles befriende å se sånne hengivne skapninger som virkelig setter tennene i hverandre i stedet for å bleke dem på andre folks baderom. 

«Underworld – Rise of Lycans» er uten Kate Beckinsale, men Rhona Mitra opptrer som erstatning og er Bill Nighys obsternasige datter med cro magnon-bitt og like triste øyne som vaskepersonale med hovedfag. 

I denne tidløse middelalderen da vampyrene gikk kledd som Blue Oyster-vikinger og skjøt på hverandre med spyd, blir det født en slags superunge som heter Lycan. 
Som voksen blir han den primitive og bistre lederen av lykanene. 
Nå ser du for deg Conan i Schwarzeneggers skikkelse. 
Ikke gjør det, for Lycan spilles av Michael Sheen. 
Sheen er den porselenskjølige briten som først var Blair i «The queen» og deretter talkshow-pysa Frost i «Frost/Nixon». 
Han er en sånn mann som tygger havregryn før han kan svelge dem, og i denne filmen skal nettopp han være Villdyret med overlegen blodprosent. 
Når steinbiten Mitra underlegger seg briten, får man følelsen av å se en kjærlighetshistorie mellom bulldozer og kantklipper. 

Men varulvene er fine med sine kiropratiker-trengende Dovre-rygger. 
De løper som jerver og skaper glad gjenkjennelse for oss som sammen med Norges shorts-elite besøkte det nordiske tre-fortauet i Dyreparken i sommer. 
