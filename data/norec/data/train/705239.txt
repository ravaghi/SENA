Blest:Varm visepop uten Vamp 

Avhopper-trioen Blest staker ut sin egen kurs. 

Blest: 
"Blest" (PTC/Musikkoperatørene) 

Mens Øyvind Staveland fører Vamp-skuta videre, mønstret Paul Hansen, Torbjørn Økland og Carl Øyvind Apeland av i 2014. 
De to siste var med på stabelavløpningen i 1991 og var en del av bandets ryggrad. 

At Hansen forlot Vamp etter sju år er mer naturlig. 
Bandets gamle vokalist Jan Ingvar Toft kom tilbake, og samtidig markerte Odin Staveland revir. 
Liten plass til Hansen, da. 
I 2015 dannet han Blest sammen med Apeland og Økland, uten at de blir et lett-Vamp. 

Selv om "Bare du" og "Vend deg vekk" likner gamlebandet, er mesteparten er mer visepop enn folk. 
Samtidig er "Syng", "Komme aldri tebage" og "Der solå brant" sanger der det ikke spares på kruttet mot slutten. 

De er likevel best der Økland og Apeland sørger for et varmt komp og Hansen har stemmen som står i stil. 

"I dine sko" er en grei singel og "Oslo ein sommerkveld" er et opplagt radiofrieri, men høydepunktet er vakre "Ein ny dag". 

Thom Hell er medprodusent på debuten, og flinke folk er med inkludert Marie Klåpbakken, Geir Sundstøl, Grethe Svendsen og Nils Økland. 

Beste spor: 
"Hos deg", "Ein ny dag", "En liten vise". 
