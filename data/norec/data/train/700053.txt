Stigende spenning, synkende troverdighet
Sannelig godt at jeg nylig kom vel hjem etter noen laaange flyturer. 
Etter denne flykaprerthrilleren mister man nemlig lysten til å ta til vingene igjen. 

"Non-stop". 
Regi: Jaume Collet-Serra. 
Med: 
Liam Neeson, Julianne Moore, Michelle Dockery, Scoot McNairy, Lupita Nyong'o med flere. 
Frankrike/USA 2014. 
1 time 46 minutter. 
Aldersgrense: 15 år. 
Egnethet: Ungdom/Voksen. 

Lite ante vel filmskaperne at actiondramaet "Non-stop" skulle få premiere mens en hel verden lurer på hva som hendte med det forsvunne passasjerflyet fra Malaysia. 
Men mens vi knapt vet et grann om hva som skjedde inni MH370 på vei til Beijing, blir vi i herværende plot vitne til skjebnesvangre hendelser i selve flyets cockpit og kabin. 

Manussnekrerne benytter et vell av kjente grep for å øke spenningen og få en til å gruble på hvem som er skurk og helt. 
For hvem kan det vel være som på en langtur fra New York til London plutselig sender politimann Bill Marks en serie skremmende sms-er via flyets interne nettverk der det trues med at passasjerer vil bli drept hvert 20. minutt hvis ikke 150 millioner dollar straks overføres til et oppgitt bankkontonummer. 

Her er den fordrukne politimannen med sine private sorger, her er helten som gradvis opplever at alle mistanker peker mot ham i stedet for den/de som på utspekulert vis vil myrde uskyldige, her er nedtellingen av gjentatte frister før folk faller døde om eller det smeller noe aldeles forferdelig, her er skurken som i de siste sekundene likevel tar seg tid til å utbrodere sine motiver og nøle overfor nye dilemmaer. 

Spanske Jaume Collet-Serra har en grei hånd med regien i noe så klaustrofobisk og visuelt kjedelig som et flyinteriør. 
Som actionfilm tilfredsstiller "Non-stop" forventningen om å bli sittende på nåler etter hvert som tommeskruen vris om. 

Regissøren sørger for at seks-sju blant passasjerer og mannskap løftes fram slik at vi kan la våre mistanker pendle mellom dem: 
Har den muslimske nevrologen på rad 13 en finger med i spillet? 
Eller snarere den morske fyren på rad 22? 
Eller er det heller slik at den rødhårede passasjeren som tidlig dumper ned ved siden av Mark i business class, slett ikke er så uskyldig som hun ser ut? 

Hovedrolleinnehaver Liam Neeson lykkes i å virke tiltakende desperat etter hvert som presset mot ham øker og den onde planen synes å ville ta livet av alle som en. 
Julianne Moore og Michelle Dockery gjør en god jobb sammen med en gjeng mannlige birolleinnehavere. 

Og likevel, etter at spenningen eksploderer i et forferdelig klimaks og alt ender på et svært sønderrevet, men likevel godt vis, begynner motforestillingene å røre kraftig på seg: 
Her var det for mange utrolige detaljer, for mange sammentreff som ikke virker sannsynlige, for mange utspekulerte påfunn som det er vanskelig å tro kunne lykkes langs veien. 

Det hele minner om innvendingene mange nordmenn endte med mot den etter hvert lite troverdige tv-serien "Mammon". 
"Non-stop" er nok et eksempel på et komplisert plot der du ikke bør spørre for mye om holdbarhet. 

Forskjellen er bare at vi svelger den slags fiksjonsløsninger lettere straks filmen er laget i Hollywood. 
