Fleip og rølp i utkant-Norge
Den sosialantropoligiske fascinasjonen for utkantliv har herjet de kommersielle kanalene de siste årene, og nå har trenden også nådd NRK3. 

"Utkant" beskrives i forhåndsomtalen som "Der ingen skulle tru"-junior. 
Det viser seg å være misvisende. 
Serien har mer til felles med TV3s "Landsfareren", der Zahid Ali reiser land og strand rundt til småsteder for å konstatere at "slik lever dei der ha ha". 

I "Utkant" er det kjappe og sprelske Kristoffer Reinsfelt Arnesen som reiser rundt til grisgrendte tettsteder for å se hva folk egentlig gjør nå de verken har kaffebar, kino eller annen urban ungdomskultur. 
Men er bygdelivet så treigt, fordomsfullt og kjedelig som byfolk tror? 
Hva fyller bygdeungdommene livene sine med? 
Og hvorfor gidder de egentlig å bli boende? 

Råning og brauting 

Humor, også rundt egne fordommer, er programlederens viktigste virkemidler på ekskursjonen for å finne det ut. 
I første episode går den til Øksendal på Nordmøre, tidligere utropt til et av Norges mest naturskjønne steder. 
Men nå er det hvitgrå vinter i bygda, naturskjønnheten har gått i dvale, og stedets intervjuobjekt Lars Peder har akkurat mistet jobben på smelteverket. 
Nå går dagene med til råning, brauting, fyll og fest i fjøset, banandraktkurong og andre rare sprell. 

Som vanlig er det nok sånn at det er kjekkere å feste selv enn å sitte passiv og se på at andre gjøre det. 
Og som vanlig er det vanskelig å få et seriøst svar på spørsmålene som ble stilt innledningsvis når ulemper som manglende arbeidsplasser og nødvendig flytting for å få utdanning skal veies opp mot snål fest og moro på bygdevis. 

Kultfenomen? 

Men samtidig er "Utkant" såpass edgy at serien fort kan bli et kultfenomen blant den urbane ungdommen som serien helt klart er laget for. 
Her er mye å flire og ironisere over. 
Men serien er laget med inkluderende varme, så noen utdriting er det ikke snakk om. 
Men en dypere og mer seriøs kikk på ungdomslivet på småsteder er ofret på underholdningsverdiens alter. 

De neste småstedene som får besøk av Kristoffer Reinsfelt Arnesen og NRK-teamet er Tappeluft, Åmot, Lahpoluoppal, Hellesylt, Unstad, Snåsa og Rødberg. 
