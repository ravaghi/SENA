Forvandling fryder
”Forvandling fryder” høres kanskje ut som et interiør-program på TV, men er også en film med den mye bedre originaltittelen ”Miss Pettigrew lives for a day”. 

Frances McDormand gjør en storartet rolle i en fin liten film som gjør ære på Hollywoods kjærlighetskomedier fra 1930- og 40-åra. 
Du må se filmen om du liker art deco, swing og happy endings! 

Kastes inn i sosieteten 

Historien foregår i London like før 2. verdenskrig bryter ut. 
Miss Pettigrew (Frances McDormand) har fått sparken som hushjelp flere ganger på rad, og lyver til seg et nytt oppdrag i desperasjon. 

Hun tropper opp hos den aspirerende musikalstjerna Delysia (Amy Adams), som trenger umiddelbar assistanse med sin sjonglering mellom tre menn. 
Miss Pettigrew forvandles til Deslysias personlige sekretær, og hun blir med ett kastet inn i Londons sosietetsverden. 
Men hvor lenge kan det gå før hennes løgn blir avslørt? 

Stil, klasse og kløkt 

Dette er en slags skillingsvisehistorie, men den har et ekte hjerte. 
Figurene kan virke grunne på overflaten, men etter hvert som handlingen føres videre, avdekkes dypere grunner. 
Og jeg endte opp med et håp for figurene, og en frykt for at de skulle foreta feil valg. 

Filmen er basert på en roman av Winifred Watson, og filmatiseringen er gjort med stil, klasse og kløkt. 
En ekstra klapp på skulderen må gå til set designeren og kostymemakerne! 

Spiller med verdighet 

Frances McDormand ser passe tarvelig ut som Miss Pettigrew, og heldigvis overdrives ikke forvandlingen til den penere utgaven av henne. 
Det er fremdeles fattige Miss Pettigrew som står i konstant fare for å avsløres. 
McDormand spiller rollen sin med stor verdighet. 

Rundt henne er en samling pene mennesker. 
Amy Adams er overbevisende som 30-tallsstjerne-wannabe. 
Lee Pace ser ut som en heldig blanding av Clive Owen og Jake Gyllenhaal, mens Mark Strong ligner en yngre utgave av Robert DeNiro rundt ”Gudfaren II”. 

Frydet meg 

Det er ikke til å fatte at regissør Bharat Nalluris forrige store filmjobb var som andreregissør på ”Alien vs Predator”, for dette er så langt unna monsterskrekk som man kan komme! 

”Forvandling fryder” frydet meg med en søt historie, flott filming og gode skuespillere og den har en varme for figurene som gjør filmopplevelsen hyggelig 
