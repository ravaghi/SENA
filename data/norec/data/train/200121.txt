PRØVEKJØRT:SQ5 - første S-Audi med dieselmotor 

MÜNCHEN (DinSide Motor): 
OK, en av markedets ypperste dieselmotorer - men verdig en S? 

Hos audi står S for sportslig - men ikke Racing-sportslig. 
For første gang benyttes benevnelsen på en dieseldrevet bil - og på en SUV atpå til. 

Mye Audi 

For dere som følger med her jevnlig: 
Ja, det har blitt svært mye Audi-stoff i år, og vi har nesten kommet ut av tellingen på antall nye eller oppgraderte Audi-modeller vi har prøvekjørt. 
Det er en naturlig årsak til det: 
Det tyske premium-merket har hatt sin mest aktive periode noen sinne med et utall nylanseringer og en utvikling i salgstallene de fleste bilprodusenter bare kan misunne dem. 

Vi antar at det vil roe seg litt nå fremover og at utviklingen vil flate ut noe i året som kommer. 
Men i dag dreier det seg altså om den mest interessante nyheten vi fikk testkjørt i Tyskland i forrige uke: 
Spors-diesel-SUV-en til Audi. 

S, virkelig? 

Etter å ha prøvekjørt S-versjonen av Q5, som har fått navnet SQ5 TDI, er vi litt i tvil om hvorvidt S-bokstaven passer her. 
For uansett hvor god dieselmotoren og drivlinjen generelt er - like kvikk som med en heftig bensinbasert drivlinje som de vi for eksempel kjørte nylig i nye Audi S6 og i Audi S7, blir det ikke. 

S, OK, MEN diesel 

Men tar man høyde for forskjellen i typen drivstoff og derav følgende annerledes karakter, kan man snu på det og mene at S-benevnelsen får en tilleggsdimensjon den kanskje trengte - som gir muligheten for en annerledes opplevelse av den. 
For kunder er forskjellige og har forskjellige innstillinger når det gjelder hva en god høy-ytelsesbil skal være. 
Og at ytelsene er "tilstrekkelige", for å parafrasere et kjent britisk luksusbilmerke, er det ingen tvil om. 
Mer om det lenger ned i artikkelen. 

Dessuten må det tas høyde for at det her dreier seg om en SUV - riktignok ikke en vaskeekte terrengbil, men allikevel en mer høyreist (om enn senket tre centimeter i forhold til en standard Q5), og en tyngre bil enn de man tradisjonelt forbinder med S-emblemet. 

Det er nemlig i forbindelse med midtlivs-oppgraderingen av Audis mellomstore SUV, Q5, vi fikk anledning til å teste den nye dieselbomben fra Ingolstadt. 
Om vår erfaring med fornyede Q5 for øvrig, kan du lese her. 

Eksteriørbilder: 

Ikke råest 

For øvrig har Audi tidligere lansert en enda råere diesel-SUV, men den ble ikke funnet S-en verdig. 
(Eller det ble ikke vurdert). 
Like rask som dagens testbil var den ikke - det dreide seg nemlig om en mye større og tyngre bil. 
Vi testet den: 
Det dreier seg om Audi Q7 V12 TDI. 
Vi kan berolige leserne: 
Audi SQ5 TDI er en temmelig annerledes bil - det er stort sett bare merket og SUV-karosseriet de har til felles. 

Særegen design 

Vi har allerede nevnt at SQ5 TDI er senket med hele tre centimeter i forhold til en vanlig Q5. 
Her ofrer man altså en god del av de offroad-egenskapene - hovedsaklig fremkommeligheten - Q5 tross alt besitter. 
Det man får igjen for det er selvsagt bedre stabilitet og mer dynamiske kjøreegenskaper. 
Allikevel: 
Bilen er relativt høy og ganske tung. 

Ellers skiller denne høyst spesielle S-modellen ut ved at grillen er i den spesifikke S-designen, takspoiler, støtfanger som er mer kraftfullt designet, speilhus i matt aluminium og fire enderør fremhever denne modellens sporty ambisjoner. 
Innvendig finnes en rekke påminnelser om at det er noe spesielt man kjører; flatbunnet ratt og sportsseter med eget SQ5-logo er blant de iøynefallende elementene i så måte. 

Interiørbilder: 

Under vår første kjøretur med Audis nye 3.0 TDI i sin biturboversjon i A6 fikk vi opplevelsen av en åpenbaring. 
Ikke siden vi for seks år siden prøvde første generasjon BMW 535d med rekkesekser og sekvensiell biturbo (den med 272 hk), hadde vi hatt en lignende aha-opplevelse. 

I mellomtiden har BMW slått til og lansert en enda voldsommere motor - trippelturbo-rekkesekseren som imponerte oss kraftig i M550i. 

BMW i konkurranse 

BMWs direkte konkurrent til dagens testbil er BMW X3 xDrive35d, som med sin rekkesekser - tilfeldigvis også den på 313 hestekrefter - tilbyr sammenlignbare ytelser. 
Prismessig ligger de to bilene også i samme sjikt; begge bikker millionen når de utstyres slik det er vanlig i klassen. 
BMW har imidlertid valgt å ikke gjøre noen M Performance-modell av sin protagonist inntil videre. 

Meget spesiell motorlyd 

Vi testkjørte nye SQ5 TDI på småveiene rundt München - og deretter på frifarts-motorveien (det finnes heldigvis fortsatt en del av dem i Tyskland, selv om strekningene blir gradvis færre). 
Det første som slo oss var at den barske og sportslige lyden virket litt mer dempet i denne enn den gjorde i A6, også i innstillingen "Dynamic". 

Men allikevel: 
Lydopplevelsen er enestående i en dieselbil. 
Den er hjulpet av en innretning som er nøye utstudert av Audi-ingeniørene og som genererer mer eller mindre lyd ettersom man stiller inn Drive Select-systemet. 
Det er i Dynamic den spesielle lyden kommer til sin rett. 
Romlingen som ved pådrag ble avløst av snerring, deretter potente brøl, leder tankene hen på sportstrimmede bensin-V8-ere og slett ikke på noen oljebrenner i V6-konfigurasjon. 

Kjempekrefter 

Så kommer den overveldende følelsen av voldsomme krefter og den heftige, vedvarende akselerasjonen. 
Vi opplevde det som at motoren er overlegent kultivert, men også besitter en uvanlig grad av autoritet. 
Over ett bredt register, fra alle hastigheter og turtall. 
0 til 100 tar bare 5,1 sekunder - her snakker vi om ytelser som en sportsbil fra en ganske tung SUV med dieselmotor! 
(En ting vi ikke har rukket å sette oss inn i ennå er det relativt store gapet i forhold til BMW X3 Xdrive 35d og dens 5,8 sekunder fra 0 til 100). 

Uansett: 
Paret med den utmerkede åttetrinns Tiptronic-automaten bekrefter motoren i S-versjonen av Q5 at dette rett og slett er blitt en fantastisk kraftkilde som er helt i klasseteten sammen med BMWs treliters biturbo. 
Den knuser i hvertfall den foregående 4,2-liters V8-motoren. 

To turboer 

Kort oppsummert er dette en videreutviklet V6-dieselmotor med tre liter slagvolum utstyrt med to turboladere - en liten som sørger for fyldig og kraftfull fremdrift uten forsinkelse fra lave turtall, og en større som overtar ved høyere turtall og sørger for videre kraftutvikling. 
Maksimal effekt er 313 hestekrefter og fra lave 1.450 til 2.800 omdreininger er dreiemomentet 650 newtonmeter. 

Toppfarten er begrenset til 250 kilometer i timen - og dit kommer man raskt om man har lov og mulighet. 
0 til 100, som sagt, tar bare 5,1 sekunder og det skyver like kraftfullt en god stund etterpå. 
Vi tok den et par pass på Autobahn utenfor München og følelsen av nærmest uuttømmelige krefter, uten at den kan assosieres med sportsbilfølelse, gir mer en opplevelse av å føre et høyhastighetstog som TGV, for eksempel. 

Det går fort fort 

Farten øker raskt og nesten lineært her på den brede, rette og oversiktlige motorveien, og åttende girskift inntrer først over 200 km/t... 
Stabilitet og retningssikkerhet er det ikke noe å si på, og skjer det noe uforutsett i trafikkbildet der foran i disse høye hastighetene er det ingen stress, bremsene biter godt fra seg og er til enhver tid på høyde med oppdraget. 

Og alt dette til tross kan vidundermaskinen i SQ5 TDI skilte med et blandet forbruk på 0,72 liter per mil. 

Kjører godt 

Kjøreegenskapene er så sportslige som det er mulig for Audi å få det til på en slik bil, vil vi tro. 
X3-sportslige er de ikke, men det er gjort en god jobb med understell og "tightere" styring; svingvilligheten er upåklagelig - imidlertid merkes både vekt og høyde til en viss grad. 
Men nå påstås det da heller ikke at SQ5 er noen sportsbil - det er en effektiv, velkjørende og motorsterk SUV vi har med å gjøre. 

I det øvrige er SQ5 en utmerket Q5-versjon. 
Man sitter meget godt i spesifikke SQ5-sportsseter og komforten forringes ikke så veldig av bilens betydelig mer sportslige oppsett, selv om særlig korte ujevnheter naturlig nok merkes bedre. 
Her bidrar naturlig nok 20-tomsfelgene med tilsvarende lav dekkprofil, som er standard. 
For dem som har et visst krav til komfort vil vi derfor fraråde 21-tommerne som tilbys som ekstrautstyr. 

Noe godt fra to verdener 

Dette er så avgjort et nisjeprodukt og antakelig mer en image-bygger for Audi enn For dere som har en million i budsjett for en kombinert fornuftsbil og heftig kraftspakke i SUV-innpakning: 
Audi SQ5 er noe helt for seg selv og absolutt et interessant kjøp å vurdere - særlig hvis man rett som det er tar seg en tur på kontinentet og kan utnytte en større del av fartsressursene enn det som er mulig hjemme. 

Bilen lanseres i mars i Norge og hvis avgiftene ikke endres innen da, vil prisen bli 969.000 kroner. 

Audi SQ5 TDI oppsummert: 
