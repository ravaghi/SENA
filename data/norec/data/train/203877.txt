Det beste nettbrettet for folk flest
Og nå kan den brukes med Apple Pencil. 

Siden det er i vinden, la oss bare kalle en spade for en spade: det finnes ingen bedre nettbrett enn iPad. 

Jo da, det finnes iPad-alternativer, men det blir stadig færre av dem. 
På årets store mobilmesse i Barcelona, Mobile World Congress, var det knapt et nytt nettbrett å se (og det som ble lansert, er allerede glemt). 

Forhåpentligvis gir Googles nye satsing på nettbrett med Chrome OS Apple reell konkurranse igjen. 

Det er iPad Pro-serien som har fått mest oppmerksomhet de siste par årene, med sine store flotte skjermer, rå ytelse og muligheten til å bruke Apple Pencil til skriving og tegning. 

For «den vanlige mannen i gata», er den vanlige iPad-en, uten Pro-betegnelsen, mer enn bra nok. 

Rett før påske kom iPad i ny versjon, og kort oppsummert har den aldri vært et bedre kjøp enn nå. 

Lite nytt 

2018-utgaven av iPad både ser og føles ut som 2017-utgaven, som heller ikke kom med så mange nyheter. 

«Kanskje det kjedeligste produktet Apple har lansert noen gang. 
Men vel verdt penga», skrev vi i vår omtale. 

Det samme kunne vi i grunn sagt om nykommeren. 
Den viktigste forskjellen er at den nå kan brukes med Apple Pencil. 
Den har også ny prosessor. 

Her til lands har den dessuten blitt et par hundrelapper billigere enn forgjengeren. 

iPad vs. iPad Pro 

Nå må du altså ikke lenger kjøpe iPad Pro for å kunne bruke Apple Pencil. 

Til nå har dette vært et av hovedargumentene for å velge Pro-modellen over den vanlige. 

Det er likevel fortsatt en del forskjeller mellom de to seriene: 

Skjermen: 
Den vanlige iPaden har ikke like bra skjerm som iPad Pro-modellene. 

Vi ser forskjell, men den vanlige iPaden har likevel en svært bra skjerm, med lysstyrke og innsynsvinkel i toppsjiktet. 

Prosessoren: 
Den vanlige iPaden har heller ikke like kraftig prosessor som iPad Pro; A10 mot A10X. 
Det gir utslag i ytelsestester, men i bruk merker vi ikke særlig forskjell. 

2018 iPad er så kraftig at du kan kjøre krevende AR-apper. 
Vi liker godt Froggipedia, hvor du kan dissekere en frosk digitalt. 

RAM: 
Den vanlig iPaden har også halvparten så mye RAM, 2 mot 4 GB. 
Det gjør at den ikke er like god på multitasking som Pro-modellene. 

På iPad Pro kan man nemlig bruke tre apper samtidig; to side om side i såkalt «Split View»-visning sammen med en tredje som ligger over de andre appene («Slide Over»). 

På grunn av mindre RAM, antar vi, får man ikke brukt de to andre appene når man har oppe et «Slide Over»-vindu på den vanlige iPad-en. 

Det blir likevel ganske trangt på den 9,7 tommer store skjermen med tre apper oppe samtidig, så i praksis spiller det ingen rolle - vi tror de færreste vil ha behov for å gjøre dette. 

Kamera: 
Kameraet, eller kameraene, er ikke like bra på vanlig iPad som på iPad Pro. 
Hovedkameraet har færre megapiksler (8 mot 12 MP), og mangler optisk bildestabilisering, 4K-videopptak og blits. 

Frontkameraet er på bare 1,2 megapiksler, mot 7 megapiksler på iPad Pro. 

Hvis du allikevel ikke tar så mye bilder med iPad, spiller dette neppe noen rolle. 
Se under og døm selv: 

Høyttalere: 
Den vanlige iPad-en har også bare halvparten så mange høyttalere som iPad Pro (to mot fire), så du får ikke den samme gode, stereolyden. 

I motsetning til på nyere iPhoner kan du imidlertid fortsatt koble til hodetelefoner med 3,5mm-plugg. 

Tilbehør: 
Til slutt er ikke den vanlige iPaden utstyrt med tilbehørskontakten Smart Connector, som gjør at du ikke får brukt Apples glitrende Smart Keyboard-tastatur. 

Du får brukt andre Bluetooth-tastaturer, men de er både større i størrelse og ikke like gode å skrive på. 

Det er dog én ting iPad Pro ikke kan konkurrere med 2018-utgaven av iPad på, nemlig pris. 
Vanlig iPad med 32 GB lagringsplass koster nå bare 3.490 kroner. 

Den billigste iPad Pro-modellen, med 10,5 tommer skjerm og 64 GB lagringsplass, koster 6.990 kroner. 
Altså dobbelt så mye. 

For halve prisen får du en iPad som for de aller fleste antagelig vil gjøre akkurat samme nytta, og nå kan du dessuten tegne og ta notater med Apple Pencil. 
Du må riktignok kjøpe denne ved siden av, og den vil faktisk koste deg en tusenlapp. 

Hva kan du gjøre med Apple Pencil? 

Liker du å tegne, er Apple Pencil et selvskrevent verktøy. 
Pennen er rask og trykksensitiv, slik at du for eksempel kan få tykkere strek jo hardere du trykker den på skjermen. 

Apple Pencil kan imidlertid brukes til andre ting også, for eksempel notater, og det skorter ikke på apper til det formålet. 
En av de beste er Notability, som lar deg lage avanserte skisser hvor du kan legge til vanlig tekst, bilder, lyd og så videre. 

Du kan også bruke Apple Pencil i Apples produktivitetsapper, Pages, Keynote og Numbers. 
Du kan tegne rett i dokumentene dine, eller bruke en ny «smart merknad»-funksjon, hvor du kan for eksempel sette en markering rundt tekst, og så vil merknaden følge teksten ettersom du gjør endringer. 

Kanskje er vi blitt blaserte, men det er liksom ikke så mye å si om den nye iPad-en. 
Det er iPad slik vi kjenner den, bare at dem nå kan brukes med Apples penn. 

Det eneste minuset er at iOS fremdeles ikke har støtte for flere brukere på iPad – vi regner med at de færreste kjøper én til hvert familiemedlem, i motsetning til hva tilfellet er for mobiltelefoner. 

Det er likevel den beste totalpakka av et nettbrett til topp pris med topp design, brukervennlighet, skjerm, ytelse, batteritid, og det beste økosystemet med apper i alle mulige slags kategorier, så vel nytte som moro. 
Ganske enkelt det beste nettbrettet for folk flest. 

Er du på jakt etter et nytt nettbrett, er det rett og slett dette du skal velge. 

Med støtte for Apple Pencil er det enda mindre grunn til å kjøpe de dyrere iPad Pro-modellene, i hvert fall ikke om du har spesifikke behov for å bruke nettbrettet til mer avanserte oppgaver eller for eksempel ønsker en enda større skjerm. 
