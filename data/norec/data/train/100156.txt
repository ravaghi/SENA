Rumble In Rhodos «Intentions»
(Black Balloon/Tuba) 

Rumble In Rhodos ga ut sin dessverre oversette debut for to år siden, men kanskje får de sin fortjente plass i lyset nå. 
«Intentions» er nemlig enda bedre, enda mer kompleks og enda mer uimotståelig enn debuten, som konsentrerte seg rundt bandets melodiske hardcorerøtter. 

Denne gangen utvider de paletten med klare prog-preg, som gir dem ekko av både Motorpsycho og Mars Volta. 
Sistnevnte band dukker også opp i bakhodet når Thomas Bratlie klemmer strupebåndene sammen til sine emosjonelle nær-falsetten-utbrudd - for øvrig mer effektfullt enn forrige gang, der stemmen hans lå nærmere det angstridde skriket. 

Men det er låtskrivingen som imponerer aller mest denne gangen. 
Alle de melodiske elementene er ivaretatt, dynamikken og tempoet er upåklagelig og selv om annenhver låt har sine prog-taktskifter, kan helheten oppfattes nesten for heseblesende og endimensjonal - noe som kunne ha fått denne platen til å falle kraftig sammen om det ikke var for det solide låtmaterialet. 
«Intentions» er en plate som går rett i hjertet og tar pusten fra deg på en positiv måte! 

ANBEFALTE KJØP: 
«Paws, Claws & Alarm-Clock Laws», «Flavoured Envy», «Cinematic Sweeps» og «The Function Of Colour». 
