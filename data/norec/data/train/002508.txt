Penger inn, kvalitetsmetal tilbake
Fansen hostet opp to millioner kroner da Protest The Hero spurte om hjelp. 
Kanadierne har brukt pengene bra. 

Trenger verden progressiv kanadisk metal? 
Tørster publikum etter et band som høres ut som Mars Volta, Dream Theatre og Mastodon samtidig? 
Svaret er et rungende ja, i hvert fall om vi skal dømme etter crowdfunding-aksjonen Protest The Hero startet tidligere i år. 

Målet om å nå 125.000 dollar til innspiling av ny plate ble nådd på et par døgn, og ivrige fans brakte inn svimlende 341.000 dollar til Protest The Hero. 
Det er to millioner kroner, det! 
Jeg får lyst å stå på et fjell og rope "HAIL AND KILL! 
METAL IS ALIVE!" av slikt engasjement fra fans. 
Nå er resultatet her. 
Albumet slippes 29. oktober, men ble sendt digitalt til alle bidragsytere for en ukes tid siden. 

Funker det? 
Sitter som en kule. 
Åpningslåten "Clarity" har vært ute som single, og er en fin representant for platen: 
Feite breaks, gitarister som shredder like mye som de riffer, herlig melodisk vokal fra Rody Walker og bidrag fra country-sangerinnen (!) Jadea Kelly som gir en egen dimensjon til musikken. 

Den tydelige proginspirasjonen er enkel å dechiffrere, mens x-faktoren i Protest The Hero-låtene er innfytelsen fra hissig poppunk. 
Landsbrødrene i Propagandhi er ingen fjern referanse med sin in-your-face kombinasjon av avanserte tekster, superfengende melodier og riff som beveger seg opp og ned og frem og tilbake i arrangementet. 
Om man kobler dette den med overhengende faren for at Protest The Hero til en hver tid kan bryte ut i et supercheesy (kompliment!) stå-på-toppen-av-et-fjell-tema som Dream Theatre eller Dragonforce hadde vært stolte av (sjekk f.eks. avslutningen på "Clarity" eller allsangverdien på "Mist"), snakker vi et band som spriker i alle retninger. 

Høydepunkter? 
"Nevnte "Clarity" er en av årets låter, "Drumhead Trial" burde få sin egen Guitar Hero - Protest The Hero Edition, avslutningen "Skies" er smeltende vakker og hardtslående... 
Det er strengt tatt ingen svake låter her. 
Jeg vil dog legge inn et lite minus for at tekstene av og til blir for endimensjonale i sin punkete venstreradikalisme. 
Jeg trenger ikke en gjeng kanadiere med to millioner på konto til å fortelle meg at folk med spenn er onde. 
Verden er ikke så enkel. 

Men når Protest The Hero i neste vending skriver tekster som "The wreckage was never found/but the black box was recovered/the message therein profound/in the final moments our true names are all discovered" er aktivistblunderne tilgitt. 
Rockepoesi på sitt beste. 
Det er bare å kjøpe billett til bandets konsert i Oslo 12. januar - det kan kjapt bli et høydepunkt på nyåret. 
