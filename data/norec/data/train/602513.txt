Holder seg til det de kan best
Du kan velge om du vil mene at de gjentar seg selv, eller om de gjør det de kan best. 
Det vi ganske sikkert kan si, er at The Killers antagelig ga ut sine tre beste album først. 
Dette er deres femte. 

Det har vært lenge mellom hver gang vi har fått noe nytt fra dette bandet fra Las Vegas. 
Frontmann Brendon Flowers har gitt ut et soloalbum siden sist, uten at det skapte de store overskriftene eller de høye salgstallene. 
Det er fem år siden forgjengeren til The Killers; det litt anonyme "Battle Born". 
De har større muligheter kommersielt sett med dette albumet. 

For her er nemlig et bra sett med fengende låter og potensielle hits. 
De fleste av grepene de tar på dette varierte albumet har vi hørt før, men mye av det låter bra og friskt for det, ikke minst den heftige og rocka "Run For Cover" og den ettertenksomme "Have All The Songs Been Written?" med Mark Knopfler på gitar. 

Det er godt mulig å slå en enkel en på den med at The Killers allerede har skrevet sine beste sanger, men det funker tross alt bra denne gangen, også. 

Tittelkuttet åpner det hele med en bombastisk låt med vridd vokal og skeiv lyd på instrumentene. 
På "The Man" drar de i gang noe som kan ligne på låter fra Bee Gees og 70-tallets "Saturday Night Fever". 
Ellers er det meste ved det gamle; lett gjenkjennelig, fengende og helt ålreit. 
De som vil ha noe mer interessant og spennende kan lete andre plasser i musikkens verden. 

Flere av låtene på "Wonderful Wonderful" vil helt sikkert låte bra sammen med hits som "Human", "When You Were Young", "Somebody Told Me" og "Read My Mind" på Telenor arena 23. februar. 
Da vil publikum også høre at The Killers skapte bedre låter før. 
Men at de fortsatt ikke er så verst. 
