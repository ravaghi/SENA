TV-anmeldelse:Florlett flørte-TV 

Pute-TV-faktoren er høy når «Jakten på kjærligheten» møter «71 grader nord». 

Norsk realityserie i 12 deler 

TV 2 mandager kl. 20.00 

TV 2s nye romantiske realitysatsing oser sommer fra første sekund. 
Det i seg selv er ganske deilig i en årstid hvor en ser mørkt på det meste. 

I dette konseptet er det tre kjærlighetssøkende, Kevin (37), Marte (27) og Harald (31) som får reise på tur i skog og mark med fem «friere» hver. 
På kronglete skogsstier og i bratte fjellsider, skal de finne ut om flørten kan føre til noe. 

Programleder Gunhild Dahlberg er et naturlig, friskt pust i den fra før lette sjøluften programmet starter i. 
Hun virker komfortabel, folkelig og helt passe humremorsom uten at hun stjeler oppmerksomheten fra deltagerne. 

I første episode starter hver av fjellklatrerne med 10 potensielle flørter, som de må sile ned til syv gjennom fem minutter prat med hver av dem. 
Liker du speed-dating-episodene i «Jakten på kjærligheten», er dette noe for deg. 
Det blir rikelig med pinlige puteøyeblikk når folk med svært ulik grad av taleførhet har tidspress på å selge seg inn. 

En periode tar klipperne så hardt i at det grenser til mobbe-TV, men det blir heldigvis med det ene tilfellet. 

Kleine øyeblikk, derimot, blir det mange av. 
Siden bare fem får være med på tur, er det innledningsvis flere ganske harde utsilingsrunder. 
Som vanlig i realityserier, er det mange som har strategien «bare å være seg selv», mens andre går aktivt inn for å bli lagt merke til – blant annet ved å gi bort te. 

Lett underholdning 

Når turene først starter, får serien mer å by på: 
Da får vi lekker natur med på kjøpet. 
I de to første episodene er det lite dramatikk, men klipp fra de kommende lover mer «71 grader nord»-toner, med frustrerte flørtende hengende i tau i fjellsiden. 

Når det er sagt, prøver ikke «Fjellflørt» å være hverken «Jakten» eller «71 grader», men kombinerer flere velfungerende grep fra dem. 
Det går raskere i svingene, samtidig som det er lettere å følge med på flørtefronten når det ikke er så mange med. 

Romantikken i «Fjellflørt» er ikke på så ville veier som vignetten hevder, men dette er et søtt og lettbeint tilskudd til underholdningsfloraen. 

Anmeldelsen er basert på de to første episodene. 
