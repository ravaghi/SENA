Bestefar Borat
«Jackass Presents: 
Bad Grandpa» er strengt tatt ingen god film, men vil treffe målgruppa midt i rektum. 

FILM: 
Ut fra normale kriterier er det meningsløst å filmanmelde Jackass-gjengens siste kinotilpassede påfunn. 
Ingen ser en Jackass-film av kunstneriske grunner, eller for å nyte en god historie godt fortalt. 
Det eneste vi bryr oss om, er komikken som oppstår når en bestefar uten folkeskikk blamerer seg foran mennesker som ikke vet at deres reaksjoner blir filmet fra alle tenkelige vinkler av skjulte kamera. 

De tre foregående Jackass-filmene var dokumentariske samlinger av stunts. 
«Bad Grandpa» er en antologi av narrestreker, der filmteamet har reist rundt i USA med den velkjente Jackass-karakteren Irving Zisman (Johnny Knoxville), en 86 år gammel bestefar som aldri vet å oppføre seg og som er i ferd med å forderve sitt åtte år gamle barnebarn, Billy, dyktig spilt av Jackson Nicoll. 

Hybridfilm 
Det nye er at påfunnene er rammet inn av en syltynn historie som består i at Billys narkomane mor må i fengel og Zisman skal frakte barnebarnet til faren, som takker ja på grunn av barnetrygden på 600 dollar. 
Filmen er en uvant hybrid av skjult kamera og middelmådig drama mellom skuespillerne, der Zisman, Billy og hans foreldre, spilt av Georgina Gates og Greg Harris, er «in character» gjennom hele filmen, også når de er alene. 

Flere av de mest forseggjorte påfunnene er hysterisk morsomme på Borat-nivå og jeg skal ikke beskrive dem nærmere, bare advare om at nesten alle høydepunktene er med i traileren, dessverre. 

Kjønn i bevegelse 

Til «Jackass» å være, er det overraskende lite selvskading i «Bad Grandpa», men helt fritt er det ikke. 
Masochisten Johnny Knoxville tester en original katapult og kommer ut for en mannevond dobbeltseng, men stort sett er det omgivelsene som blir utsatt for narrestreker. 
Ikke uventet handler det mye om kjønnsorganer, avføring, likskjending og slibrige forsøk på å sjarmere det motsatte kjønn. 
Infantilt, men lattervekkende. 
Promp til det skjulte kamera! 

Jeff Tremaine er som vanlig regi-Jackass, mens Spike Jonze, Tremaine og Knoxville er kreditert på produksjon og manus. 
