Låtanmeldelse:Avicii - «The Days» 

Robbie Williams trenger denne eventuelle hit'en så uendelig mye mer enn Avicii selv. 

For tolv år siden signerte Robbie Williams – på høyden av sin karriere – en platekontrakt som verden inntil da ikke hadde sett maken til. 

Etterpå har karrieren hans vært like innholdsrik og interessant som å stirre seg svimmel på et blankt ark. 
At det var Tim Bergling – Avicii – som skulle komme ilende til med fargestifter til den falmede boyband-helten og velge Robbie til vokalsporet på sin nye single, overrasket mange av oss. 

«The Days» er første forsmak på Aviciis album «Stories» som neppe kommer før neste år. 
Den er innledningsvis befriende organisk, men underlig tam, om enn lettfattelig og direkte. 
Robbie Williams selv er knapt gjenkjennelig – vokalen minner faktisk vel så mye om The Killers' Brandon Flowers, men sistnevnte har kun bidratt på tekstsiden her. 

Utover i låten nikker vi derimot gjenkjennende til dette helt spesielle Avicii-filteret som svensken er i ferd med bre utover alt som finnes av dagens cutting edge-lydbilde innen popmusikken; et mykt EDM-teppe som i tilfellet med «The Days» søker innpass både på de hippeste klubbene og på kommersielle radiostasjoner. 

Akkurat denne matchen var Aviciis største bragd i året som gikk, et år hvor han dominerte hitlistene slik knapt noen andre elektroniske artister har gjort før han. 
Og det er ingen vits å vri altfor mye på suksessformelen; «The Days» ender også i denne lystig-tunge synth-festen som kjennetegnet «Wake Me Up». 

Han kan sin house-historie og vet hvordan han skal bygge en låt opp til et klimaks, den mannen. 

Samtidig er «The Days» en klar pekepinn på det han selv har uttalt, at «Stories» blir en mer vokal- og låtpreget plate. 
Andre gjestevokalister teller blant andre Chris Martin fra Coldplay, Billie Joe Armstrong fra Green Day og Jon Bon Jovi. 

Når jeg kobler denne kunnskapen med hvordan Robbie Williams lyder gjennom Avicii-filteret her, er jeg sannelig ikke sikker på om jeg gleder eller gruer meg til resten av platen. 
