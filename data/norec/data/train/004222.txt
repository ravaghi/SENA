Runner Runner
Trist tilbakeslag for Ben Affleck. 

Justin Timberlake. 
Gemma Arterton. 
Ben Affleck. 
Gambling, penger, luksus, svik og bedrag. 

Alt skulle ligge til rette for en jackpot av en film, men bordet fanger. 
Handlingen fenger ikke, lite står på spill og figurene er uinteressante. 

Det hjelper ikke at Timberlake er lett å like. 
Han har for lite å spille på her, mens Affleck gjør en overraskende likegyldig figur som slem gamblingkonge. 
Dette gjør at Runner Runner skuffer stort. 

Bedriver lyssky virksomhet 

Richie Furst (Justin Timberlake) føler seg lurt i et pokerspill på et nettsted drevet av gamblingkongen Ivan Block (Ben Affleck). 

Han oppsøker Block i Costa Rica for å klage personlig, og ender opp med å jobbe for ham. 

Store penger lokker, det samme gjør Blocks vakre kollega Rebecca (Gemma Arterton), men Richie får etter hvert mistanke om at Block bedriver en lyssky virksomhet som kan komme til å slå negativt ut for ham selv. 

Det starter for så vidt bra. 
Richies vei inn i Blocks indre kjerne i Costa Rica setter tonen for noe som kan bli interessant. 
Det er store penger i omløp, og luksusen flommer. 

Man skulle tro at figurene hadde mye å miste, men det virker ikke som de helt bryr seg. 
De virker blaserte og overfladiske. 

Selv Richie, som skal være midtpunktet, går seg vill i egen moral, slik at jeg på ett tidspunkt slutter å sympatisere med ham når filmen trenger det som mest. 

Tror Affleck på sin egen rolle? 

Justin Timberlake har stadig en frisk appell med sin nabogutt-karisma. 
Men han greier ikke å heve figuren over nivået på manuset. 

Det utløses et slags trekantforhold mellom Richie, Rebecca og Ivan Block som aldri når den nødvendige temperaturen. 
Gemma Arterton spiller greit som gamblingvertinne med samvittighetskvaler, men de gryende følelsene mellom henne og Richie blir bare bakgrunnsstøy. 

Og Ben Affleck opplever her et trist tilbakeslag som skuespiller. 
Hans tolkning av Ivan Block er et tomt skall, uten noe som vekker interesse. 
Det er som om Affleck selv ikke tror på rollen han spiller. 

Runner Runner ville kanskje bli en slags moderne Scarface eller Goodfellas, men bak det pene ytre finnes det lite å elske. 

Figurene er ikke gode nok, og utviklingen i handlingen har lite nytt å komme med. 
Alt er sett før, bare bedre. 

Regissør Brad Furman skal ha uttalt at han mistet kontrollen over produksjonen, mens Ben Affleck hentet inn en ny klipper for å redde stumpene. 
Det greide de dessverre ikke. 
