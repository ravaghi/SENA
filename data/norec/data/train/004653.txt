Elser – 13 minutter fra Hitler
Vellykket film om mislykket Hitler-attentat. 

Regissør Oliver Hirschbiegel imponerte alle i 2004 med Der Untergang, filmen om Adolf Hitlers siste dager. 

Etter noen mindre vellykkede engelskspråklige filmer, og da tenker jeg spesielt på The Invasion og Diana, er han tilbake i velkjent terreng. 

Elser – 13 minutter fra Hitler er et velspilt krigsdrama fra virkeligheten, med en nær og personlig skjebne fortalt med store, historiske linjer. 

Fra pasifist til bombemann 

Den 8. november 1939 blir en tidsinnstilt bombe sprengt i München. 
Dessverre bommer den på målet, Adolf Hitler, med 13 minutter. 

Omtrent samtidig blir unge Johann Georg Elser (Christian Friedel) arrestert på grensa til Sveits med bombetegninger på innerlomma. 

Filmen veksler mellom å skildre hans opplevelser under harde naziavhør og forhistorien, som viser hvordan Elser gikk fra å være en ung og konfliktsky pasifist til målrettet bombemann. 

Hirschbiegel skaper en god nerve og spenning gjennom denne filmen, selv om utfallet er forholdsvis forutsigbart. 
Men det spennende her, er hvordan Elser går igjennom sin forandring. 

Vi møter ham som en bekymringsløs musikant og drømmer på starten av 1930-tallet, en fri mann som lever på småjobber og kurtiserer den gifte kvinnen Elsa (Katharina Schlütter). 

Men ettersom nazistene får mer og mer innflytelse, gir filmen oss små, smarte drypp som forklarer Elsers gradvise forandring. 
Alle disse elementene turneres med god flyt og fremdrift. 

Et interessant og komplekst menneske 

Elser – 13 minutter fra Hitler ser ut som en stor og dyr film, med førsteklasses tidskoloritt og produksjonsdesign. 

Skuespillet holder også høy kvalitet, med Christian Friedels hovedrolle som bærende element. 
Han gestalter en figur som det er lett å føle sympati for, selv om han ikke fremstilles som noen renhjertet speidergutt. 

Tvert imot er det kanskje hans svake personlighetstrekk som er årsaken til at hans heltemot gjør sterkere inntrykk. 

Det er vanskelig å si hvor nært filmens Elser matcher den virkelige personen, som er avbildet før rulleteksten. 

Men filmversjonen er et interessant og komplekst menneske, i en godt fortalt historie som viser at styrke kan utvises fra uventet hold. 

Med Elser - 13 minutter fra Hitler har Oliver Hirschbiegel laget sin beste film siden Der Untergang - og bør kanskje holde seg i Tyskland? 
For det er åpenbart i hjemlandet han gjør sine beste ting 
