Ashlee Simpson:«I Am Me» 

(Geffen/Universal) 

TV-stjerner har en tendens til å tryne på plate. 
Lillesøster Simpson gjorde det like fullt tålelig bra med debutalbumet «Autobiography». 
Vanskelig å si om denne oppfølgeren vil gjøre det dårligere. 
Den er i hvert fall dårlig. 

Ashlee er ingen stor vokalist, og høres stort sett ut som en tristere utgave av Courtney Love. 
Musikken er amerikansk PMS-pop av typen det går tyve av på dusinet, med syltynt låtmateriale og gitarlyden klinisk innstilt på «passe sint». 
Det låter som Kelly Clarksons «Since U Been Gone», minus popkvalitetene. 

Hun skal ha ros for «Say Goodbye», en flott åttitallsballade i samme gate som George Michaels «Father Figure» og Madonnas «Live To Tell». 
Last ned den, og glem resten. 
