Filmanmeldelse:Girl 

Tenåringsforeldre, tenåringer, helsepersonell og lærere – alle burde spurte til kinoen for å se «Girl». 

15-årige Lara (Victor Polster) har to veldig sterke ønsker. 
Det ene er å bli jente og det andre er å bli ballerina. 
Å studere til å bli ballerina er brutalt nok i seg selv, men Lara er i tillegg midt i hormonbehandling. 
Puberteten er heller ingen spøk for de fleste, men for Lara er det et mareritt. 
Det hjelper ikke at faren støtter henne, for hun er under sterkt press fra alle kanter, mest av alt fra seg selv. 

Filmen er regissør Lukas Dhonts spillefilmdebut, og er en av årets sterkeste filmer. 
Jeg har aldri sett tematikken skildret så ektefølt og ærlig før. 
Hovedrolleinnehaver Victor Polster er helt fantastisk. 
Han er i virkeligheten også en dyktig danser, og som skuespiller er han et naturtalent med stor emosjonell rekkevidde. 
Han spiller ikke bare Lara, han er Lara, og det er hjerteskjærende å se på. 

Kamera er ofte tett på og skaper en følelse av nærhet til personene og situasjonene. 
Bruken av naturlig lys er også med på å forsterke det realistiske uttrykket. 
Det eneste som trekker litt ned er den brå overgangen på slutten, men det er en bagatell i den store sammenhengen. 
Filmen er fantastisk, og jeg hadde klump i halsen fra begynnelse til slutt. 
