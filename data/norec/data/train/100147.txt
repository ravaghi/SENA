The Hellacopters «Head Off»
(Psychout / Tuba) 

Feiende svanesang. 

Fjorten år etter den spede starten har svenskenes variant av Gluecifer også bestemt seg for å legge ned bandet. 
«Head Off» er deres siste plate (sommerens Hovekonsert blir den aller siste i Norge) og er en konseptplate - ganske originalt til å være en avskjed, men så var da også platen ferdig innspilt da bestemmelsen om band-nedleggelse ble tatt. 
På «Head Off» gjør de nemlig covere av andre band. 
Ingen av dem er spesielt kjente, men låtene er plukket ut fordi Hellacopters-gutta mener de fortjener større oppmerksomhet. 

Svenskene har finpusset låtene gjennom sitt eget artilleri av gladpønk, Status Quo-boogie og garasjerock. 
Resultatet er oppsiktsvekkende friskt og gladlynt. 
Tyggegummirefrengene florerer og bandet spiller om mulig enda mer velsmurt enn noen gang. 
Det er nesten ironisk at denne avskjeden - uten Hellacopterslåter engang - blir stående som ett av svenskenes klart beste album noensinne! 

Anbefalte kjøp: 
«Electrocute», «No Salvation», «I Just Don't Know About Girls», «Rescue» og «Darling Darling». 
