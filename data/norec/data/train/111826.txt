Fuzz for familien
Slash må skaffe seg bedre venner. 

KONSERT: 
Slash & Friends STED: 
Quartfestivalen, Kristiansand PUBLIKUM: ca. 15 000 

Dette «konseptet» startet som et opplegg Slash' kone trommet i stand til en Las Vegas-feiring av bursdagen hans. 
Og der egnet det seg nok en god del bedre. 
Uhøytidelig planking av gamle klassikere med kjente fjes i front blir nå engang noe event-aktig, litt sånn Lind/Nilsen/Fuentes/Holm. 

Men hakket tøffere her, av den enkle grunn at konserten er bygd opp rundt låter Slash elsker å harve over med sin bluespunkgitar, som alltid er en fryd å høre. 

Venneflokken, dog - Slash synes sikkert det er et artig spark til Axl Rose å hyre inn Fergie til å synge Guns N'Roses-låter, men det låter ikke bra. 
Dog er det bedre enn når Ronnie Wood kommer inn og vokalt radbrekker et par Stones-låter han aldri var med på å spille inn. 
Noe til konsept! 

Da er «husband»-vokalisten Frankie Perez klart å foretrekke, som er med på helt greie og kunstnerisk uviktige versjoner av blant andre AC/DC, Nazareth og - selvfølgelig - Velvet Revolver. 

Ozzy Osbournes ankomst minner oss om at han er et staselig heavy-ikon, men også om at han er veldig gammel. 
Kveldens høydepunkt blir Slash' «Black Or White»-riff og «Knockin' On Heaven's Door» - begge hyllester til Michael Jackson, og dermed det eneste ved denne bisarre seansen som har med nåtid å gjøre. 
