Nokia 6670
Nokia fortsetter sin strategi med å lansere nokså like mobiler i forskjellig skall, tilpasset forskjellige brukere. 
6670 er en ny Symbian-telefon rettet mot forretningsbrukeren. 

Nokia slipper stadig flere modeller basert på Symbian-plattformen, og som altså i utgangspunktet er rettet mot mer krevende businessbrukere. 
Men 7610-modellen, som selskapet slapp i sommer, hadde trekk som gjorde den attraktiv også for en yngre målgruppe. 
Denne telefonen var også Nokias første med megapikselkamera. 

Den nye 6670 er i essensen den samme telefonen som 7610. 
Forskjellen er at den har en litt mer konservativ design, koster litt mindre og føles faktisk litt biligere også. 

7610 var en stilig, men kanskje noe jålete telefon med spesielt utformede taster, 6670 har en klassisk, sølvarget design og rette taster. 

Megapikselkameraet (eller for å være veldig pirkete, rett under megapiksel), er fremdeles på plass, og det samme gjelder funksjonaliteten. 

Funksjonell 

6670 er rikt utstyrt med funksjoner  den støtter det meste en smartphone burde, som Bluetooth, e-post, HTML, Java og full synkronisering. 
Den kan brukes i Europa, Asia og USA, og det er støtte for RS-MMC-minnekort 
 og et kort med 64 MB følger med. 
Vi savner imidlertid EDGE, som vi begynner å forvente fra businessorienterte telefoner. 

Det spennende med telefonen er selvsagt megapikselkameraet. 
Det er av samme type som kameraet i 7610, og det er jo ikke noe dårlig valg. 
Det er fremdeles få telefoner på det norske markedet som støtter høyere oppløsning enn VGA, og det er hyggelig at flere og flere modeller dukker opp. 
Kvaliteten på disse bildene er fremdeles langt unna et ekte digitalt kamera, og det fungerer best å knipse utendørs med god belysning. 
Bildene tatt i mørkere omgivelser blir gjerne noe utydelige. 
Uansett er det stilig å se såpass store bilder tatt med en mobiltelefonen, om ikke selve kvaliteten er den beste så er det i alle fall tydeligere å se motivet. 
Bildene blir for øvrig automatisk nedskalert til under 100 KB når du skal sende de med MMS. 

Kameraet kan, som forventet, også ta opp videoklipp med ganske dårlig kvalitet. 
Det er naturlig å bruke det medfølgende minnekortet til å lagre bilder, da det innebygde minnet på selve telefonen er på kun 8 MB. 

Programvare og skjerm 

Telefonen er for øvrig godt utstyrt med forhåndsinstallert programvare, fra RealPlayer som spiller av musikk- og videofiler, til fotoutskrift-programmer og lesere for Word-, Excel og PowerPoint-filer. 
Du har også enkle muligheter for å redigere bilder og videoklipp. 

6670 har en skjerm som tilsvarer omtrent alle nyere Nokia-mobiler med Symbians operativsystem. 
Den bruker altså 176x208-oppløsning med 65.000 farger, og skjermen er ganske stor og lettlest. 
Vi har sett bedre skjermer, men denne er fremdeles over gjennomsnittet. 

Brukervennligheten til systemet er akkurat identisk med alle andre Symbian-modellene fra Nokia, og det meste fungerer som det skal. 
Menyene er lett å forstå, og alle som har brukt tilsvarende modeller fra Nokia vil kjenne seg øyeblikkelig igjen. 
Den utvendige brukervennligheten er det heller ikke mye å utsette på, de ganske så tradisjonelle tastene er responsive og akkurat passe store. 
Mobilen er relativt stor, men fremdeles håndterlig. 
Med på kjøpet får du en USB-kabel for PC-tilkobling og handsfree-headsett. 

Konklusjon 

Total sett er 6670 en hyggelig variant av den mer fasjonable 7610. 
Den er noen hundre kroner rimeligere, men kan de samme tingene, og de mer tradisjonelle tastene kan være en fordel for mange. 
Det er også en meget allsidig mobil med god funksjonalitet både for de som ønsker en kameratelefon og de som er mer businessorienterte. 
Ingen revolusjon, dette her, men et godt kjøp likevel. 
