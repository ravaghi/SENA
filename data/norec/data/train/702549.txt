Et tragisk kvinneliv
Ikke vent en historisk rekonstruksjon av rojale eskapader i Versailles før den franske revolusjonen. 

Sofia Coppola gir en personlig, sympatisk tolkning av et tragisk dronningliv. 
Hun får svært god hjelp av Kirsten Dunst i hovedrollen. 

Marie-Antoinette endte sine dager i giljotinen i 1793, straffet av sultende franskmenn. 
Coppola gir forhistorien. 
Hun vil helt klart vise oss mennesket bak den sløsende, baktalte dronningen. 

Det ligner på skjebner i flere europeiske kongehus. 
Altfor unge ble prinser og prinsesser dyttet uvitende inn i allianseekteskap. 
Marie-Antoinette var datter av den tysk-romerske keiser Frans I og ble 14 år gammel giftet bort til arveprinsen i Versailles. 

Jeg liker Coppolas grep der hun i stiliserte tablåer framstiller kunstige, franske hoffregler som den østerrikske prinsessen brått må underkaste seg. 
Særdeles godt får hun fram tåpelige påklednings— og måltidsritualer, intrigefylt sladder og kjedsommeligheten i et kongelig luksusliv. 

Kirsten Dunst gjør til fulle jobben med å vise at Marie-Antoinette kan ha vært en snill, ensom pike som måtte bære en skjebnetung forventning: 
Å gi Frankrike en arveprins. 
Filmen sirkler først rundt dette navet: 
At Ludvig 16. er en klossmajor når det gjelder å sette barn på kona. 

Man kan innvende at det egentlig ikke skjer stort i filmen. 
Kjedsomheten som filmens Marie Antoinette møter, truer med å smitte over på filmopplevelsen. 
Men som kvinneskildring fungerer det riktig fint. 

Merk særlig Coppolas originale musikkbruk. 
I tillegg til barokkmusikk runger også moderne pop/rock/pønk-låter. 
Bortsett fra i et falskt framført lydkutt fungerer dette grepet overraskende ofte etter regissørens antatte hensikt: 
Å få oss til å føle at skikkelsene kommer nærmere oss i tid. 
Slik kan vi innbille oss at Marie-Antoinette hadde følelser som en moderne tenåring og etter hvert en ung kvinne av i dag. 

Om det var slik, får vi aldri vite. 
Men som filmeksperiment er det morsomt. 
