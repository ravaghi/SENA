Virtuos lapskaus
Regi: Gore Verbinski. 
Genre: 
Eventyr. 
Amerikansk. 
Fra 11 år. 

STJERNER: Johnny Depp, Orlando Bloom, Keira Knightley. 

HANDLER OM: 
Ja, det var det da. 
Ikke godt å si. 
Bloom og Knightley skal nå i hvert fall befri Jack Sparrow (Depp) fra Davy Jones og Den Flygende Hollender. 
Det er alt tilhengere av de to tidligere filmene trenger å vite. 

DOM: 
Johnny Depp avslørte nylig at filmselskapet trodde han var blitt gal da de så de første fruktene av arbeidet hans på den innledende «Pirates Of The Caribbean»-filmen fra 2003. 
Fire år senere kan det trygt slås fast at Depps sleskt forfengelige Captain Jack Sparrow er eneste årsak til at folk over ungdomsskolealder eventuelt vil få noe ut av denne tredje, den lengste (nesten tre timer!), mest påkostede og forvirrende installasjonen i serien til nå (avslutningen holder selvsagt døren åpen for enda en film eller tre). 

I «At World's End» går det nesten 40 minutter før Depp dukker opp. 
Det er for lenge. 
Orlando Bloom og Keira Knightley er nemlig akkurat like bleke som før, og med én gang regissør Verbinski forlater action til fordel for plot, forvirrer han mer enn han forklarer. 
Vi som hadde store problemer med å følge med i annenfilmen fra i fjor, kan i grunnen bare gi opp nå. 
Store deler av «At World's End» går med til dialog om det som skal skje, uten at ting blir noe mindre lapskaus av den grunn. 

At den alt annet enn barnevennlige Rolling Stones-gitaristen Keith Richards (som Depp i et anfall av inspirasjon baserte figuren sin på) begår en kort og ustø gjesteopptreden, sier egentlig alt om hvor mye fjas Verbinski og produsent Jerry Bruckheimer tillater seg. 

Åpenbare svakheter til tross: 
Denne filmen kommer til å gjøre massiv vei i den kommersielle vellinga i sommer. 
Årsaken er ikke bare Depp, men også Verbinskis unektelig virtuose evner som regissør av actionsekvenser. 
Det avsluttende slaget må være det mest voldsomme som noensinne har vært å se i en Disney-film, enn si en film med 11-årsgrense i Norge, og nærmer seg faktisk det numment vakre. 
Litt synd at man har rukket å gå en smule lei før det. 

Tre timer er lang tid, spesielt når i hvert fall én av dem er kjedelig. 
Publikum kommer til å se «At World's End» likevel. 
Ta med stor kaffetermos, og nistepakke til guttungen. 

MORTEN STÅLE NILSEN 
