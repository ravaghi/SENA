Samsung YH-820
Giganten Samsung kaster seg på MP3-bølgen. 
En av deres nyeste MP3-spillerne er en iPod mini-konkurrent med 5 GB harddisk og lekkert utseende. 
Er den bra nok? 

Harddiskbaserte MP3-spillere kan fremdeles deles i to kategorier: 
De med små disker på 4-6 GB, som samtidig er de fysisk slankeste, samt de med kapasitet på 20 til 40 GB, som gjerne er større og tyngre. 

YH-820 tilhører den første kategorien, sammen med de mer suksessfulle produktene som iPod mini og Creative Zen Micro. 
Den har altså en disk på 5 GB, som jo ikke er verdens største, men likevel rommer hundrevis av sanger, mer enn nok for de fleste brukerne. 

Førsteinntrykket er meget bra 
 spilleren er virkelig liten og lekker, knapt større enn et kredittkort og ikke tyngre enn 84 gram. 

Må legge inn programvare 

Så var det bare å komme i gang med å sette opp og installere spilleren. 
Samsung er et av selskapene som krever at vi installerer deres programvare før vi kan bruke spilleren, og det er ingen mulighet til å dra musikkfilene rett over i Windows Explorer. 
Det medfølgende programmet til Samsung ser ganske fælt ut, men vi fant heldigvis ut at vi kan bruke Windows Media Player til å synkronisere musikken, en løsning som vi absolutt foretrekker. 

Vi overførte en del sanger og startet opp spilleren. 
Dessverre tar det lang tid før den kommer i gang, men når den først er på, blir vi ganske imponert over den fine fargeskjermen. 
Den er riktignok langt unna skarpheten til skjermene på de nyeste mobiltelefonene, men vi ser uansett at fargeskjermer begynner å bli standard på MP3-spillere, og det er jo hyggelig. 
Skjermen er 1.6 tommer stor og fungerer bra til navigering gjennom musikkbiblioteket og endring av innstillinger. 
Spilleren kan imidlertid også vise bilder, og til dette formålet er ikke skjermen stor nok. 
Bildevisning er nok bare en liten tilleggsfunksjon her, og ikke noe vi vil fremheve. 

Høy brukervennlighet 

Navigeringen er ekstremt enkel. 
En stor, fireveis navigeringsknapp brukes til å bla gjennom den ukompliserte og logiske menyen som består av fire valg: 
Informasjon om låten som spilles av, bibliotek, bildevisning og innstillinger. 
Innstillinger-menyen lar deg justere lyden, skjermen og andre funksjoner, og vi synes det hele er meget brukervennlig lagt opp. 
I tillegg til navigeringsknappen er det bare tre knapper til på fronten av spilleren, som brukes til å kontrollere avspillingen. 
Det hele gir et minimalistisk og praktisk inntrykk. 

På oversiden plugger vi inn hodetelefonene, og det finner vi også linjeinngangen som gjør det mulig å ta opp fra eksterne kilder. 
Spilleren har også innebygd mikrofon for stemmeopptak. 

Mulighetene for justering av lyd er ganske omfattende på denne spilleren. 
Vi kan velge mellom en rekke forhåndsdefinerte EQ-oppsett (jazz, klassisk, pop, rock) og flere varianter av bassforsterkning. 
I tillegg støtter spilleren WOW og SRS-effekter. 
SRS-effektene kan videre justeres på i en egen meny. 
Dessverre er ikke de medfølgende øreproppene noe særlig bra, og for å være helt ærlig er det ikke lett å høre forskjell på de forskjellige lydmodusene så lenge du bruker dem. 
Spesielt bassen er for svak, og det var først når vi brukte et skikkelig headsett at vi kunne høre lydkvaliteten ordentlig. 
Og den er absolutt tilfredsstillende når du har fått på deg ordentlige hodetelefoner, og ikke minst klarer spilleren å spille høyt! 

Kortvarig 

Et ganske tydelig minuspoeng med denne spilleren er batterilevetiden, som er begrenset til rundt 8 timer. 
Det finnes 5 GB spillere som lett klarer det dobbelte, så dette burde Samsungs ingeniører jobbe videre med. 

YH-820 er ikke verdens mest funksjonelle MP3-spiller, men den har fint med lagringsplass, opptaksmuligheter og bildevisning, og vi liker de gode mulighetene for innstilling av lydkvaliteten. 
Batterilevetiden trekker ned, og prisen er heller ikke den mest forbrukervennlige (2.200 kroner). 
For 400 kroner mindre får du Creative Zen Micro, riktignok uten fargeskjerm. 
Men er du ute etter en av de aller slankeste 5 GB-spillerne på markedet, er YH-820 et fint valg! 
