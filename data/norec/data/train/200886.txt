Creative Zen Vision
TEST: 
En helt ny, håndholdt videospiller slippes av Creative i disse dager, og vi lurer på om den er bedre en fjorårets ujevne Media Center. 
Les testen! 

For omtrent nøyaktig ett år siden prøvde vi Creatives første forsøk på å lage en bærbar medieavspiller, altså en maskin som tar i mot både video, musikk og bilder, og har en stor og klar skjerm som viser mediene. 
Spilleren var noe ujevn, men viste potensial. 
Med oppfølgeren har Creative definitivt gått tilbake til tegnebordet. 

Den splitter nye Zen Vision er nemlig en dramatisk forbedring, både på utsiden og innsiden. 
Den er for det første betydelig slankere og penere enn forgjengeren, har en mye bedre skjerm, og for det andre er programvaren nå langt bedre. 

Fjorårets spiller var en ganske klumpete maskin, og benyttet seg av et operativsystem basert på Windows Media Center. 
Det resulterte i en maskin som kommuniserte glimrende med Media Center PCer, men manglet støtte for flere formater. 

Åpen løsning 

I denne omgang har Creative gått for sitt eget operativsystem, og lagt til støtte for både Divx og Xvid, noe som vil glede videoentusiastene. 
Du kan naturligvis også spille WMV- og MPEG-filmer, men en del av disse krever fremdeles konvertering gjennom Creatives programvare eller Windows Media Player 10. 

Det er selvsagt også støtte for visning av JPEG-bilder samt avspilling av MP3- eller WMA-musikk. 
Videre er det også plass til FM-radio, opptak av tale og plass til Compact Flash-minnekort. 
Funksjonalitet er det med andre ord mer enn nok av. 

Det mest imponerende er likevel at alt dette får plass i et relativt lite skall. 
Zen Vision er så klart større enn din vanlige MP3-spiller, i og med at den store skjermen tar mye plass. 
Men alt tatt i betraktning er maskinen ganske tynn, og designen er både elegant og praktisk. 
Vi blir for eksempel ikke overveldet av antallet knapper, det er kun et fåtall lettfattelige og behagelige taster til høyre for skjermen, og med disse kontrollerer du både menyer og avspilling. 
Diverse inn- og utganger er også plassert rundt omkring på sidene, sammen med av/på-knappen og volumkontrollen. 

Deilig skjerm 

Selve skjermen er spillerens store høydepunkt. 
Den viser full VGA-oppløsning, noe som bidrar til at både menyene ser flotte og skarpe ut, og at kvaliteten på bilde- og videovisning er upåklagelig. 
Det eneste problemet er innsynsvinkelen som er noe begrenset. 
Det ser ikke spesielt bra ut fra siden, rett og slett. 

Menysystemet er ikke ulikt løsningen vi finner på Creatives mindre MP3-spillere. 
Hovedmenyen viser logiske alternativer som musikkbibliotek, foto, videoer og FM-radio, og velger vi disse, går vi inn i passende undermenyer, der vi får oversikt over filer som går under disse kategoriene. 
Musikken sorteres etter artist, sjanger, album og lignende, videoer og bilder ligger derimot i mapper som du selv kan sette opp. 
En egen knapp åpner en kontekstsensitiv meny, som gir deg detaljer om filene du har åpne for øyeblikket, og tilgang til diverse innstillinger. 

Både ved video og bilde er bildekvaliteten utmerket. 
Det er enkelt og greit å spole gjennom videofiler eller bla seg gjennom bildene, og du kan også importere bilder direkte fra et Compact Flash-minnekort. 
Om du ønsker kan du også vise de på TV via en kabeltilkobling. 

Det er også fine muligheter for å justere lyden, og du kan velge mellom en rekke forhåndsbestemte EQ-varianter, eller stille inn selv. 
Kvaliteten på musikkavspillingen var vi imidlertid ikke så fornøyd med, da bassen skurret en del hvis vi skrudde nivået opp for høyt. 
Det er også en liten, innebygd høyttaler i spilleren, men den er ikke noe godt alternativ til hodetelefonene  lyden er for svak. 

Nesten problemfri overføring 

Overføringen av filer til spilleren kan gjøres både via Windows Media Player 10 og den medfølgende programvaren. 
Vi synkroniserte musikk og filmer med WMP10, og filmklippene som trengte konvertering ble automatisk tatt vare på. 
Vi flyttet også bildefiler direkte over gjennom Windows Explorer. 
Programvaren som følger med er litt mer kronglete, spesielt når det gjelder konvertering av video. 
Spilleren kommer forøvrig med 30 GB harddisk, altså godt med lagringsplass, men langt unna de største iPodene på 60 GB. 

Batterilevetiden er i følge Creative på 13 timer musikkavspilling, eller ca. 4.5 timer med video. 
Det er et stykke under de beste MP3-spillerne på markedet når det gjelder musikkavspilling, mens videoavspillingslengden er sammenlignbart med andre enheter. 
Batteriet er heldigvis utbyttbart, så du kan gjerne ha med flere på flyturen. 

Zen Vision er veldig enkel å bruke, har bra med lagringsplass og støtter en haug med funksjoner. 
Verdens beste mediespiller altså? 
Ikke helt  den dårlige innsynsvinkelen hindrer flere enn én å se på film/bilder samtidig, det er til tider litt tullete å konvertere filer. 
Dessuten er den rett og slett temmelig dyr  4.200 kroner. 
Det kan være en ide å vente litt på den enda slankere og rimeligere Zen Vision:M, eller eventuelt gå for en ny iPod. 
Men er du ute etter en dedikert mediespiller med en stor skjerm, er Zen Vision absolutt i toppsjiktet. 
