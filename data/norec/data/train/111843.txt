Regina Spektor - «Far»
Behagelig og lekent fra rare Regina. 

Eksentriske Regina Spektors musikk er fortsatt både vakker og humoristisk. 
Hun er en talentfull pianist og en yndig men stødig sangerinne. 

Hun befinner seg i båsen til pianospillende singer/songwriter-damer, med for eksempel Jewel og Martha Wainwright - og besitter samme gudstro som Joan Osborne. 
På «Far» høres hun også iblant ut som en nedtonet Lily Allen. 
Regina leker med musikk. 
Hun imiterer delfiner midt i et refreng, og klarer å lage en pompøs ballade om å finne lommebøker på bakken. 
Hennes viser om store ting som kjærlighet og religion blir små sammenlignet med de kuriøse tekstene fra hverdagen. 
Som for eksempel om klappstolen i «Folding Chair». 
Hver låt er en liten fortelling, hvor stemmen hennes veksler mellom hviskende, nesten søvndyssende, høylytt og dramatisk. 

Dette er langt fra nyskapende, og låtene har en tendens til å ligne på hverandre - men flertallet av dem er virkelig nydelige. 
«Far» er et deilig soundtrack til en lat søndag og perfekt å ha i øret når man vandrer gatelangs. 

ANBEFALTE KJØP: 
«Eet», «Folding Chair», «Human Of The Year», «Blue Lips» 

SILJE LARSEN BORGAN 
