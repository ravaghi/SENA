Absurd og brutalt om krigen vi aldri blir ferdige med
«Kapteinen» er en forstyrrende, fascinerende og tankevekkende film med en historie som er så ellevill at den nesten var nødt til å være sann. 

Kapteinen 

Originaltittel: 
Der Hauptmann 

Sjanger: Drama / Spenning / Krigsfilm 

Skuespillere: Max Hubacher / Milan Peschel / Frederick Lau / Bernd Hölscher / Waldemar Kobus 

Regi: 
Robert Schwentke 

Tyskland, 2017 

Lengde: 1 t. 59 min. 

Aldersgrense: 
15 år 

Et av de store spørsmålene vi fortsatt sliter med å besvare etter nazistenes vanvittige herjinge i Europa i forrige århundre, er hvordan en tilsynelatende sivilisert nasjon kunne fostre så mange brutale voldsmenn. 
At man skulle få så mange til å gå med på premissene til Hitler og hans parti, framstår som absurd på så mange måter. 
I «Kapteinen» gir Robert Schwentke seg i kast med disse spørsmålene på personnivå. 
Svarene er fortsatt utydelige og sammensatte, men Schwentke viser med smertefull tydelighet hvordan ekstreme situasjoner kan få fram det absolutt verste i folk. 

Hovedpersonen i Schwentkes visuelt stilrene svart-hvittfilm er en ung desertør som i åpningsminuttene løper for livet med en SS-offiser i hælene. 
Han klarer å komme seg unna, og ved en tilfeldighet kommer han over en forlatt bil som viser seg å inneholde en SS-uniform. 
Denne kler han seg i, og så starter en absurd reise hvor desertøren utgir seg for å være en innflytelsesrik kaptein i den tyske hæren. 
Men i stedet for å bruke sin nyervervede makt til å komme seg unna og eventuelt redde noen andre i tilsvarende situasjon, blir han raskt vevd inn i systemet. 
I begynnelsen med åpenbare kvaler når han tvinges inn i nazistenes voldshandlinger, men snart har han vendt seg til det, og utfører ugjerningene han i utgangspunktet flyktet fra med stadig større innlevelse. 

I en del scener framstår filmen som en svart komedie, og absurditetene er mange. 
Alvoret er imidlertid smertefullt til stede hele tiden. 
Og når vi vet at filmen er basert på en sann historie, setter latteren seg fort fast i halsen. 
