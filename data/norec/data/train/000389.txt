Gamer
Jeg elsket duoen Neveldine/Taylors regidebut, den morsomme actionfilmen ”Crank” fra 2006. 
Men de har gjort en tabbe med ”Gamer”. 
Den er rett og slett ikke morsom! 

Jeg elsket duoen Neveldine/Taylors regidebut, den morsomme actionfilmen ”Crank” fra 2006. 
Men de har gjort en tabbe med ”Gamer”. 
Den er rett og slett ikke morsom! 

Den er dessuten forbausende stygt fotografert og klippet. 
Det frenetiske og hyperaktive filmspråket gjør dette til en heseblesende opplevelse, som du får vondt i hodet av. 
Filmen har faktisk noen interessante tanker og ideer, men dekker over dem med visuelt bråk. 
Jeg hadde håpet at ”Gamer” var mye bedre, og føler dette er et steg bakover for Neveldine/Taylor etter ”Crank”. 

Fremtids-reality 

Historien er lagt noen år frem i tid. 
”Slayers” er verdens mest populære tv-program, hvor dødsdømte fanger må overleve 30 tv-sendte slag for å vinne friheten. 
Fangenes bevegelser blir styrt av eksterne spillere via ny nanoteknologi, utviklet av geniet Ken Castle (Michael C. Hall). 

Men nå er en av fangene nær ved å spille seg fri, nemlig Kable (Gerard Butler). 
Han sitter inne med informasjon som Castle nødig vil ha ut i offentligheten, og dermed settes store ressurser inn for å forhindre at Kable slipper ut i live. 

Voldsunderholdning 

Ideen om at noen kan sitte i stua og styre levende mennesker i virkelige slag er kanskje en smule søkt, men det er et potensielt godt utgangspunkt for en actionfilm, og dataspillere vil nikke gjenkjennende til måten actionscenene presenteres på. 
Men tro nå ikke at filmen er et innlegg i debatten om dataspill som voldsunderholdning. 
Dette ER voldsunderholdning. 

Men Neveldine/Taylor pøser på med kjappe klipp og urolige kamerabevegelser, så du rekker nesten ikke registrere hva som skjer. 
Effektene, blodspruten og eksplosjonene er heftig utført, og er med på å trekke helhetsinntrykket litt opp, men noen burde kanskje holde regissørene igjen litt? 

Dårlig remake 

”Gamer” er selvsagt en slags remake av ”The Running Man” fra 1987, som hadde Arnold Schwarzenegger i en lignende setting. 
Men Arnold hadde i det minste et glimt i øyet, med flere lattervekkende oneliners og merkverdige figurer. 
”Gamer” har null og niks av det, og det hadde den jammen trengt. 

Mark Neveldine og Bryan Taylor har nok fått til den filmen de ønsket å lage – det er bare ikke helt den filmen jeg ønsket å se. 
