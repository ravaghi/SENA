hp WiFi Touch Mouse X7000
Ergonomisk berørings-mus med WiFi, vi har testet. 

Mus kobles som kjent til med USB-ledning, eget trådløst opplegg eller med Bluetooth, vanligvis. 
Det eneste unntaket vi har vært borti er en WiFi-mus fra hp som vi har testet tidligere. 

Nå har hp kommet med en helt ny WiFi-mus, som både er ergonomisk utformet og berøringsfølsom. 
Det vil si, den er bare berøringsfølsom til en viss grad, siden den også er utstyrt med knapper både her og der. 
Dette i motsetning til Microsoft Touch Mouse og Apple Magic Mouse som begge bare har én mekanisk knapp, selve klikkefunksjonen, og alle andre funksjoner styres av fingerbevegelser. 

Egenskaper 

Det mest spesielle med Touch Mouse X7000 er tilkoblingen, den bruker altså trådløst nett, WiFi/WLAN eller hva man velger å kalle det i stedet for egen radioforbindelse eller Bluetooth. 
Det betyr at den bare fungerer sammen med PC-er som er utstyrt med trådløst nettilgang. 
Installasjonsprogrammet etablerer et "Soft Aksess Point" i PC-en, som oppretter en forbindelse med musen via det trådløse nettverkskortet. 

WiFi Touch Mouse X7000 fungerer imidlertid bare med Windows 7. 

Selve musen er relativt stor, har en ergonomisk utforming tilpasset høyrehendte. 
De to hovedknappene er mekaniske og separate. 

Ytterst på venstre hjørne bortenfor venstre knapp er det enda en knapp, og rett over tommelen befinner det seg enda to knapper. 

I stedet for skrollehjul er det en tydelig adskilt berøringsfølsom stripe. 

I bruk 

Installasjonen av styreprogrammet er svært enkel. 
Når programmet er på plass og kjører får du beskjed om å holde musen ca 30 cm unna PCen, og så slå på musen med knappen på undersiden. 
Deretter klikker du OK i oppsettsprogrammet. 
Hvis programmet ikke finner musen er det en Connect-knapp under musen som starter gjenkjennelsesrutinen på nytt. 

I styreprogrammet kan du tilordne forskjellige funksjoner til knappene og endre innstillinger for følsomhet, hastighet og andre parametre. 

Standardoppsettet har tilordnet den venstre ekstraknappen til Facebook-opplasting av bilder og de to knappene over tommelen til henholdsvis fram og tilbake i nettleseren. 

Glideflatene under musen går langs begge sidene og gir god glid på forskjellige underlag. 
Det er heller ikke kritisk hva slags overflate musen brukes på. 

Musen har en svært behagelig profil, og gjør at det er lett å la hånden hvile naturlig på den. 
Samtidig er det lett å nå knappene uten å endre på annet enn selve fingrene. 

Hvordan berøringsstripen fungerer i forhold til et skrollehjul er helt avhengig av hva du sammenligner med. 
Noen mus har to "gir" for hjulet, med og uten trinnvis skrolling. 
Det fungerer utmerket når man veksler mellom for eksempel tekst og bilder. 
Dette får du ikke her, men responsen er jevn og god. 

Det eneste som til tider var litt problematisk var etablering av forbindelsen etter at PC-en hadde gått i dvale. 
Da var det ingen respons for å klikke på brukerikonet, og vi måtte bruke pekeplaten og så gå inn og sett i gang "paringsleken" på nytt. 

Etter full oppstart av PC-en var det færre problemer med å opprette forbindelsen, men det tar vesentlig lenger tid før musen er i gang enn med kabel eller egen radioforbindelse. 

Vi opplevde også at forbindelsen gikk mer eller mindre i spinn og det dukket opp melding om at musen koblet seg på hele tiden, uten at dette egentlig skjedde. 

Konklusjon 

Selve musen er svært behagelig og en utmerket konstruksjon. 
Men WiFi som tilkobling er vi mer skeptisk til, siden denne forbindelsen ikke er så solid og forankret i operativsystemet som USB. 

Har du for få USB-porter kan WiFi-musen være en løsning, hvis du absolutt ikke vil bruke en USB hub. 

Men som noe førstevalg vil vi ikke anbefale dette. 
