Utrolig moro 2
FILM: 
Moro for store og små - om store og små - i «De utrolige 2». 

FILM 

De utrolige 2. 
Originaltittel: The Incredibles 2. 
Sjanger: Animasjon, Barnefilm, Familiefilm. 
Norske stemmer: 
Atle Antonsen, Lisa Tønne, Jeppe Beck Laursen. 
Regi: Brad Bird. 
Nasjonalitet: USA, 2018. 
Språk: 
Norsk. 
Lengde: 
2 t. 5 min. 

Noko av det du får med på kjøpet som forelder på 2000-talet, er alle dei barne- og familiefilmane du blir nøydd til å sjå. 
Det har opp gjennom åra bydd på varierande grader av underhaldning, for å seia det sånn. 

Men éin ting har jamt over vore ei stor glede i heile familien: 
Dei påkosta animasjonsfilmane frå Pixar (og Blue Sky Studios, som bl a har laga «Istid»-filmane.) 
For her kombinerer ein altså cutting edge animasjonsteknologi med historier og humor som treff både store og små. 

«De utrolige 2» er ein ny slik film. 
Oppfølgjaren kjem 14 år etter den første «De utrolige». 
Det var ikkje meininga at det skulle koma ein film nummer to, men med den suksessen den første fekk, har det nok vore eit visst press på regissør og manusforfattar Brad Bird, ja. 
Som i mellomtida har laga filmar som «Rottatouille» og «Mission Impossible - Ghost Protocol». 

«De utrolige 2» startar der den første slutta. 
Det er blitt forbode med superheltar, men eit rikt søskenpar vil prøva å løfta dei fram i lyset igjen. 
Dei har bestemt seg for å satsa på Fru Utrolig, også kjent som Elastika, mens Hr. Utrolig må stella heime, ta seg av ei tenåringsjente, ein irriterande veslebror og ein baby som også viser seg å ha superkrefter. 
Her er mykje å gleda seg over for alle som kjenner historia om då far skulle stella heime, for alle foreldre som har barn, og for alle barn som har foreldre. 

Men ute i den store verda er det altså fullt av skurkar og fartsfylte oppdrag, og det er eigentleg bare å bøya seg i støvet over animasjonen, actionen, overskotet og kreativiteten i forteljinga. 
Det heile ser rett og slett fantastisk ut. 
Kanskje er filmen litt i overkant lang, med sine meir enn to timar, kanskje kunne ein knipe litt i dei roligare partia, men jamt over er dette utrolig moro. 
Til og med forfilmen «Domee Shis Bao» er nydeleg. 

«De utrolige 2» sette ny innteningsrekord for ein animasjonsfilm i opningshelga i USA i sommar. 
Mange har tydelegvis venta lenge på denne oppfølgaren. 
Dei blir ikkje skuffa. 
