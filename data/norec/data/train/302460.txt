Treffer sommeren skyfritt
God Help The Girl. 

||| 
CD: 
Stuart Murdoch er kjent for delikate plater med den skotske gruppa Belle & Sebastian. 
Dette sideprosjektet er en kalkulert, solfylt, referansetett og teenage-fager popplate, i de beste, britiske 60-tallstradisjoner, bevisst arrangert med alt fra fullt strykerorkester til en enkelt kassegitar. 

Det hele startet med en nettinvitasjon i 2004, en jakt på vokalister som førte til at Murdoch fikk 400 svar. 
Ni stemmer er med på plata, først og fremst Catherine Ireton, en skotsk sangerinne med en klarhet som kan minne om Karen Carpenter på sitt svaleste. 

Sangene er utstudert luftige og forteller i beste poptradisjon om drømmer som strever med å bli oppfylt. 
Murdoch har alltid hatt et talent for storytelling, og bare titlene på disse låtene («Perfection As A Hipster», «A Down And Dusky Blonde») forteller at vi har med en raffinert visesnekker å gjøre. 
