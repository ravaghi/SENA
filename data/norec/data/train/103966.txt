Hiv o'hoi
Regi: Gore Verbinski. 
Med: 
Johnny Depp, Keira Knightley, Orlando Bloom, Geoffrey Rush, Jonathan Pryce. 
Am. komedie. 
11 år. 
Johnny Depp (40) har gjort et kolossalt comeback med «Pirates of the Caribbean». 
Med billettrekorder i fleng i USA. 
Og i dag, altså, sekser i VG. 

Ai ai, kæpt'n - ta deg en hiv og en hoi og en kasse med rom! 

For det holder, dette her - som det grommeste tøv og tull, til sjørøverøya og tilbake. 

Så hal seil, kast anker og ta heller bena fatt til en kino som kan by på sjørøversjarmør Johnny Depp og humørskatten hans: 
Den forrykende «live»-versjon av et eventyrtema fra Disneyland: 
«The Pirates of the Carribean». 

Det har vært sommerens publikumsfilm i USA, og det er ikke så rart. 
For maken til sjørøver har knapt vært å se som Depps havseilende Jack Sparrow. 
Kaptein Jack Sparrow om han må be - eksentriker, posør og sjarlatan - og aldri har selv Johnny Depp vært vakrere. 
Omforlatelse: 
Bedre. 
Fra hattebrem til ytterste støvelspiss, fra ganglag til makeløst sjørøverblikk. 

Riktignok inntreffer de frodigste, mest håpløse hendelser av tant og fjas på løpende bånd gjennom filmens to timer og tjuetre minutter. 
Absolutt i aller, aller meste laget. 
Men det er Depp - egentlig i en birolle - som gjør all hurlumheien verd, og med grandeur og den dristigste selvfølge løfter oss til humorens høyere sfærer. 
Hvor vi jo gjerne kan tilbringe noen filmminutter for mange, så lenge vi kan gjøre det med denne sjeldne skuespiller. 

Nå - han er altså slett ikke alene. 
Så langt derifra. 
«Pirates of the Carribean» er stuvende full av folk og røvere, storm og seilaser, kanonader og sjøslag, gjenferd og jakten på en sjørøverskatt. 

Og - naturligvis - en romanse. 
Den skjønne heltinne og guvernørdatter Elizabeth Swann er en tøffing med både guts og fartstid - lett og fyndig spilt av Keira Kneightly, med Orlando Bloom som akkurat passe fattig, ung og vakker som smeden vi håper må få henne. 
De klassiske skuespillere Jonathan Pryce og Geoffrey Rush parodierer med fryd henholdsvis feig guvernørposør og - uhæ - den grummeste av sjørøvere, kaptein Barbossa. 

Omhu og mye godt håndverk er lagt ned i ramsalt action, undervannsscener, kostymer og effekter - lettvint er denne fandenivoldske lek på intet vis blitt til. 

For det er «Pirates of the Carribean», naturligvis: lek og parodi fra ende til annen, med alle genrens klisjeer stuvet sammen til den «ultimate» sjørøverfilm. 

For små, snille barn er den egentlig ikke, robust som den er i action og humor. 
Som underholdning er den - underholdende. 
Men sekseren går til Johnny Depp. 

ELLEN MARGRETHE SAND 
