Solkonger med skrantende tekke
Australske staffasjeprinser avsluttet Hoves første dag med et svært gjennomarbeidet show, men slet med å få med folk på greia. 

Det er mulig at publikum var litt katatoniske etter å ha opplevd Storbritannias største rockoperaband på Hovescenen, men det var ihvertfall ikke spesielt mange av tilhørerne som virkelig kom i gang med dansingen da australierne entret scenen midnatt i går. 
Glam-elektrobandet ankom festivalen med et show som burde begeistre enhver Eurovision Song Contest-entusiast: fire kvinnelige dansere med antrekksskifte mellom hver låt, et band som kunne vært rasket ut av en new wave-teateroppsetning av "Battlestar Galactica" og en visuell smørje av sci-fi, Illuminati og scientologi som går på skjerm i bakgrunnen. 

Storhittene "We Are The People" og "Walking On A Dream" er stort sett de eneste låtene publikum har hørt fra bandet, og de eneste som folk for alvor responderer på også- noe som er rart, for bandets sammensurring av Prince, Scissor Sisters og Cut Copy er i utgangspunktet som skreddersydd for å runde av festivaldagen. 
Det kan muligens være at siden showet er såpass stramt regissert at vokalist Luke Steele knapt rekker å rope ut "Hello, we came all the way from Australia!" før neste låt dunker i gang, at kontakten mellom band og tilhørere blir noe dårlig. 
Dessuten er det de låtene med programmerte trommer som paradoksalt nok føles minst statisk, og der de når de spiller som et normalt band kan bli noe stive og lite interessante - ihvertfall dersom du lukker øynene. 

Hitfattighet til tross, Empire Of The Sun er en visuell vinner i tussmørket, bare dumt at band og publikum ikke møttes på samme plan, og dermed ble en begeistret publikummers utrop "Nå kommer de på, nå skal vi danse!" fulgt i alt for liten grad. 

Bilder fra konserten 
