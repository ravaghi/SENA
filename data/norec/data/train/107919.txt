Marie Fredriksson «The Change»
(EMI) 

Første ordinære studioplate med nytt stoff på åtte år. 

Albumet med Marie Fredriksson er det første hun gir ut etter at hun fikk operert bort en hjernesvulst for to år siden: 

På dette nye albumet der den ene halvparten av Roxette-duoen synger på engelsk på en soloplate, har hun selv skrevet syv av de nye sangene, mens ektemannen Mikael Bolyo har signert fem. 
Den eneste coverlåten Marie Fredriksson her fremfører, er Sacha Distel, Jack Reardom og Jean Brousolles «The Good Life» (La Belle Vie). 

Tekstmessig handler flere av tekstene om gleden over å ha blitt frisk etter den alvorlige sykdommen, og om hvor lyst hun ser på fremtiden. 
«Thank God, I'm Alive,» synger hun f.eks. på «2: chance». 

«The Change» er et par hakk tyngre, litt mer rockete enn det vi tidligere har hørt fra Marie Fredriksson når hun har gitt ut sine soloplater. 

Her er det gitarbasert pop og rock, ispedd et par ballader og en nesten klassisk orkesterversjon av tittelmelodien. 

Marie Fredriksson har et glimrende uttrykk i stemmen og sammen med ektemannen har hun godt grep om låtskriverbiten. 

Platen vil glede hennes tidligere mange fans, både fra Roxette og solotiden. 

Den er jevnt god, men mangler den helt store slageren som gjør at folk må ha platen på grunn av én enkelt sang. 

På sitt musikalske comeback er hun best i den vakre balladen «Mother», den popete «All About You» og rockeren «Many Times». 
