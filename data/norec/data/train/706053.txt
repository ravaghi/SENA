BOK:Oppvekstroman fra krigsherja område 

BOK: 
Viktig fortelling, men ingen stor roman 

Gaël Faye: 
Lille land. 
Roman. 
Oversatt fra fransk av Gøril Eldøen. 
207 sider. 
Gyldendal forlag. 
«Folkemord er som en oljekatastrofe, de som ikke drukner, blir tilgriset for resten av livet». 
Slik oppsummerer hovedpersonen i Gaël Gayes debutroman konsekvensene av folkemordet i Burundi. 

«Lille land» er en fortelling om Gabriel, som vokste opp mens krigen i Burundi utviklet seg på begynnelsen av nittitallet. 
Dagene er kontrastfylte, mens foreldrene diskuterer politikk i lukkede rom lever Gabriel sitt eget liv med kameratene sine. 
Men etter hvert den politiske spenningen øker, kommer krigen også inn i nabolaget og vennegjengen. 
Dette får fatale konsekvenser for Gabriels nærmeste. 
Forfatteren er selv født i Burundi, men bor nå i Paris, og hans fellestrekk med romanens hovedperson gjør at en kan tenke at han trekker på egne erfaringer i boka. 
Som fortelling fra en lite tematisert krig, i hvert fall i vår del av verden, er romanen interessant. 
Men dette er likevel ingen stor romankunst. 

Én grunn til det, er at fortellerstemmen er uklar. 
I en roman som skal fortelle om krigen gjennom et barns naive blikk, forstyrrer det lesingen. 
«Jeg skulle ha skrevet til deg før. 
Men jeg har vært altfor opptatt med å fortsette å være barn i det siste», skriver hovedpersonen i et brev. 
At et barn skal ha et slikt perspektiv på seg selv, er lite troverdig. 
Et annet eksempel er når Gabriel reflekterer over krigsofrene, og at han «syntes synd på dem, på meg selv, på renheten som ble ødelagt av den glupske frykten». 
Er det en eldre Gabriel som minnes opplevelsene, eller er det barnet Gabriel som tenker dette? 
Språket er i tillegg klisjefylt, for eksempel står det at «Gino føk av gårde som en pil» eller at moren «ikke lenger [var] den unge, stilige bydama som vi kjente». 

«Lille land» har vunnet flere priser i Frankrike, men denne leseren klarer ikke å la seg begeistre. 
I stedet mistenker jeg at lesere er rausere på grunn av den potensielle sannhetsgehalten i denne romanen, det er en sterk historie, det er en grusom konflikt. 
Men historien og romanen er to forskjellige ting. 
