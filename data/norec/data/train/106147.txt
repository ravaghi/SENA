Magnet:«The Simple Life» 

(Hermetix 
/ SonyBMG) 

GENRE: POP 

Gir egen melankoli sårt tiltrengte blaff av lys. 

I Magnet-sammenheng er åpningslåten til denne platen nesten lystig med sin fiffige håndklapp-rytme. 
I det hele tatt er «The Simple Life» en plate hvor faktisk en rekke originale arrangementer skaper en helhet som denne gangen fremstår hakket hvassere enn selve låtene. 
Dermed glemmer vi også raskt at stemmen til Magnet (Even Johansen) ofte fremstår lite variert og nesten for forsiktig, men det er ikke til å underslå at Magnet her må få ekstrapoeng for å gjøre sitt melankolske univers atskillig bredere enn før - ikke minst gjennom en vårkåt låt som plystre-reggae'n «She's Gone». 
«The Simple Life» er en plate som trenger tid før den fester seg, men da oppdager man også at den inneholder mer enn nok av den samme egenskapen som Even Johansens artistnavn har. 

ANBEFALTE KJØP: 
«The Gospel Song», «She's Gone», «Navigator» og «Volatile». 
