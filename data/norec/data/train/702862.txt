Noe helt annet fra herr Zombie
Nei, det er ikke en gang meningen at dere vanlige medieforbrukere med mellomfag god oppførsel skal ha hørt om denne filmen. 

Rob Zombie (Cumberland) har laget en oppfølger til kultsplatteren «House of 1000 corpses», og den tar av i retninger som ikke finnes på Google Earth. 

Herr Zombie bruker de første ti minuttene – da politiet stormer et forfallent, likfylt farmhouse i kåbbåihelvete – til å vise at han kan lage film. 
Så bruker han resten av «The devil's rejects» til å demonstrere at det vil han ikke, han vil herje verre enn den rosa panteren med ustyrlige voldsfantasier. 

Harry-gården med seriemorder-familien inneholder blonde Tine-bimboer og menn som likner Bob i Twin Peaks eller ikke likner på noe i det hele tatt. 
Dit kommer 25 av sheriffens menn og starter skytinga, mens de angrepne tar på seg jernrustninger og motstår det meste. 
To av galningene begir seg ut på veien i stjålet bil, forfulgt av den urovekkende lovmannen William Forsythe og mange andre. 
På veien herjer de i stykker en annen liten utkantkrets i scener som er så vulgært sadistiske at de ikke kan kalles formidling av noe som helst. 

Rob Zombie holder for tida på med en nyinnspilling av «Halloween» (1978). 
