Desperat teaterrock
Major Parkinson får det endelig til å svinge. 

Kultbandet Major Parkinson har holdt det gående i rundt 14 år og har en svært hengiven fanskare, kanskje mer på grunn av sine vidgjetne liveopptredener enn de tre heller ujevne albumene bandet har i beltet. 
Når det kommer til å skape stemning er det få som kan måle seg med Major Parkinson, men bandet har ofte vært litt for opphengte i detaljene til at det virkelig får svinge. 
«Blackbox» er derimot et solid skritt i riktig retning. 

«Blackbox» er en mørk og dramatisk utgivelse. 
Som før leker bandet seg med snirklete, teatralsk vaudeville-rock, fengslende rytmevariasjoner og forlokkende melodier. 
Men i fiolinist og vokalist Claudia Cox har frontmann John Ivar Kollbotns mørke, raspende stemme endelig fått den kontrasten som trengtes for å løfte melodilinjene opp og frem i dagen. 
Ved å gjøre synthen mer fremtredende i lydbildet, har bandet også fått betraktelig mer karakter: 
Major Parkinson har omsider funnet sitt helt eget uttrykk. 

Major Parkinson har alltid dyrket det vakre i det mørke, men denne gangen gjør de det med godt humør. 
«Madeleine Crumbles» har flere direkte morsomme elementer, mens «Baseball» kan friste med bandets mest oppløftende melodilinjer til nå. 
«Before The Helmets» og «Strawberry Suicide» lar Kollbotn kanalisere sin mest sjarmerende, indre Tom Waits, mens «Isabel–A Report to an Academy» byr på en kakofoni av støy, odde rytmestrukturer og uforutsigbare melodilinjer. 
Bandet har fremdeles til gode å lage noe som kan minne om et virkelig fengende refreng, men mørket og desperasjonen kan ingen ta fra dem. 
