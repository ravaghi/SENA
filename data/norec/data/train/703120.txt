Ego-tripp på iskald, øde øy
Tre brødres surfeekspedisjon til Bjørnøya var nok mest eventyrlig for dem selv. 

Å fyyyyy faaaaaaaaen! 

Forvent å høre dette primalskriket mangeganger før Bjørnøya-eventyret er over for de tre brødrene Wegge. 
I begeistring og adrenalinrush, i vemmelse og skrekk. 

De hadde en drøm om å reise til Bjørnøya for leke seg, finne god surf, stå på ski og bare være sammen. 
Og så fortelle verden om hvordan de gjorde den værharde, ubebodde Bjørnøya til sin private lekegrind. 
I dokumentarfilm på kino. 
De greide det! 

Rett før avreisen fikk Inge vite at han skulle bli pappa for første gang. 
Men han bare MÅTTE til Bjørnøya, får vi vite fra hans ordrike kommentarstemme. 

Voksen naturlek 

Nå er de tre brødrene Wegge et riktig sympatisk bekjentskap, til tross for at de har den sedvanlige selvopptattheten som er så karakteristisk for alle dem som vil leke og tøffe seg i naturen og være førstemann til ett eller annet. 
Og som bare MÅ lage film, tv-serie eller bok om det etterpå. 

Filmen de har begått inneholder mange flott naturbilder og fantastisk vinklede opptak av surfing og skikjøring. 
Men dramaturgisk er dette ganske så naivt gjennomført. 
Ikke har de så mye på hjertet, utenom et knippe "filosofiske" floskler som "Vi er på vår egen planet" og "en bølge kommer bare en eneste gang". 
Og selv om de, i "kledelig" beskjedenhet avviser at de er tøffe og modige, så handler det meste om å vise at det er akkurat det de er, om at det er kult å være den første som surfer på Bjørnøya, og om at det var en spennende og kjekk tur der de kom nærmere hverandre. 

Lite nytt her 

Vi har sett og hørt alt dette før. 
Og en hvilken som helst episode av "71 grader nord" har mer spenning å by. 

Dermed er det de spesielt villmarkspedisjonsinteresserte som får nok en film å kose seg med på stort lerret. 
