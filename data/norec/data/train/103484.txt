Morrissey:«You Are The Quarry» 

Sanctuary/VME 

The Return of the King. 

Etter syv års stillhet er låtskrivernes elegantier par excellence tilbake med det som må være en av årets pallplasseringer på forventningsskalaen. 
Og gudskjelov, det er fremdeles saft igjen i en av de siste internasjonale playboyene. 
Fra første strofe viser den aldrende mesteren at han fremdeles er uslåelig når det kommer til pop i bredformat - melodiøs, overdådig og praktfull. 

Med sine (nesten) alltid foruroligende velskrevne og bittersøte tekster, jevnt over gode og forbausende fengende melodier, er dette en langt mer sprudlende av overskudd og inviterende Morrissey enn den vi har lært oss å kjenne gjennom de - for å si det mildt - kvalitativt vekslende soloalbumene. 

Ingen kan som Morrissey formidle, eller skal vi si, sette ord på følelser, og i sine beste øyeblikk er han nærmest uslåelig. 
Forkledd som den reneste crooner fremstår Morrisseys vokal autoritær, men også mer leken og ikke fullt så angstbitersk som før. 

Høydepunktene er mange, men låter som «Irish Blood, English Heart», «I'm Not Sorry», «First of The Gang to Die» og «I Like You» er intet mindre enn suverene. 
Comeback eller ei, det var utrolig godt å høre at alt er såre vel. 
