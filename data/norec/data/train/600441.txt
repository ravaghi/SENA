Prisen for velstanden
Forhåndsomtalen har gitt inntrykk av at "Pionér" skulle være et oppgjør med den norske statens behandling av nordsjødykkerne. 
Det stemmer bare et stykke på vei. 

Dykkernes innsats under ekstreme forhold og skadene de pådro seg som en følge av den, fungerer først og fremst som setting for en klassisk konspirasjonsthriller. 
Dette er en film "inspirert av virkelige hendelser", ikke en film "basert på en sann historie". 

Brødrene Petter (en Aksel Hennie med nytrente magemuskler, en helt drøy 70-tallsbart og jaget blikk) og Knut (Jørgen Langhelle) er dykkere som går ned på flere hundre meters dyp for å legge oljeledninger langs Norskerenna. 
Både norske og amerikanske krefter er involvert. 
Ære, makt og store penger står på spill. 

Etter at Knut blir drept i en ulykke , sitter Petter igjen med en følelse av at noen ikke forteller hele sannheten om hva som skjedde. 
Og når han begynner å snuse i saken, blir stemningen snart truende. 

Hvem som er skurkene i denne historien , er egentlig aldri noe å lure på. 
Regissør Erik Skjoldbjærg ("Insomnia", "Nokas") skaper i stedet spenning ved å gjøre "Pionér" til en nesten fysisk filmopplevelse. 
Spesielt undervannssekvensene er intense. 
Suggererende vakre bilder akkompagneres av kompleks lyddesign – metalliske klanger, tung pusting – og Airs minimalistiske elektronika. 
Det er så man kjenner mørket og kulden på kroppen, saltsmaken i munnen og trykket mot tinningene. 

Om scenene under vann føles klaustrofobiske , er det paranoiaen som rår når handlingen forflytter seg til land. 
Skjoldbjærg går dokumentarisk til verks, er tett på handlingen og holder kameraet i konstant bevegelse. 
Det er en form som krever sitt av seeren – det er lett å få et snev av dykkersyke der man sitter – men den er også effektiv og engasjerende. 
Man hiver etter pusten i takt med Hennie. 

"Pionér" er en vellaget spenningsfilm og en levende skildring av en viktig periode i norsk historie. 
At den samtidig sier noe om hvilken pris enkeltpersoner har betalt for velstanden vi alle i dag nyter godt av, skulle nesten bare mangle. 
