Starhawk
Western og science fiction i skjønn forening. 

Maskuline mannemenn og forettningsfolk på fremmed jord med penger i sikte. 
Slik kan man beskrive en lang rekke westernfilmer. 

I Sergio Leones Once Upon a Time in the West fra 1968 skildrer nybyggerånden og griske jernbanemoguler, There Will Be Blood fra 2007 forteller om en grådig jakt på sort gull. 

Ta disse filmene, bland i en stor dæsj romeventyr og en del tredjepersons skytespill - sett miksmasteren på full guffe. 

Starhawk er western og science fiction i skjønn forening. 

Cowboy + ytre verdensrom 

Fremtiden. 
Mennesket har begynt å kolonisere andre planeter, og i jakt etter energi er det satt opp en omfattende utvinning av "Rift energy" på planeten Frontier. 

Denne energien er vanskelig å kontrollere, og flere av de tidligste kolonistene ble muterte. 

En ny rase monstre som gjør alt for å forhindre at vanlige mennesker utvinner mer av en verdifulle råvaren. 

Her kommer du inn i bildet, en moderne verdensromcowboy. 
Ikke bare har du våpen og en personlighet mistenkelig lik Clint Eastwood, du er også delvis påvirket av den lumske Rift-energien du beskytter. 

Figurene er sterkt inspirert av superhelttegneserier, og tegner en spennende verden rundt hovedpersonen Emmett Graves. 

Fortellingen i enkeltspillerdelen er likevel ikke like fantasifull som omgivelsene, den er forutsigbar og overrasket (eller grep) meg ikke. 

Dynamikken i flerspillerkampene er derimot spennende, enten du er i angrep eller i forsvar. 
Spillet har ikke et typisk "cover"-system, hvor du kan dukke ned bak bokser eller gjemme deg bak hushjørner for beskyttelse. 

Dermed må spillere i mye større grad bevege seg rundt på kartet, og ta i bruk brettenes strategiske fordeler for å vinne kampene. 

Fokus på taktikk 

Strategi er nøkkelen her, enten det er i enkeltspillerdelen eller med mange andre over internett. 

Riftenergien kan også samles inn, og brukes til å bygge murer, forsvarstårn og mer. 
Dermed er Starhawk ikke bare et vanlig tredjepersons skytespill, det er også et sanntidsstrategispill. 

Plassering av tårn og forsvar av baser er spennende også når du spiller alene, men først når du slår sammen hodet ditt med andre spillere er det åpenbart at spillet byr på en av de bedre flerspilleropplevelsene på Playstation 3. 

Best sammen med andre 

Sony har forsøkt å gjenopplive de store nettverksbaserte skytespillene på konsoller med blant annet MAG (som publikum til slutt ikke gadd spille), mens Borderlands er spillet som de siste årene har kommet nærmest de gamle massive skytespillene som Tribes-spillene. 

Starhawk er en oppfølger etter en av lanseringspillene til Playstation 3-konsollen, Warhawks (2007). 
Og har tatt med seg det beste av flerspillererfaringene fra forgjengeren inn i 2012. 

Historien er gammel og velkjent og enkeltspillerdelen når ikke helt opp til resten av spillet, men Starhawk har en interessant visuell stil og en knakende god flerspillerdel med fokus på samarbeid og strategi. 
