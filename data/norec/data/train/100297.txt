Brandi Carlile - «The Story»
Pop/rock, (Sony BMG) 

Mer enn moderat talentfull singer/songwriter. 

Brandi Carlile debuterte på et stort plateselskap som 23-åring i 2005, men det var først etter at låtene hennes kom med på «Grey's Anatomy» at et større publikum også ble oppmerksomhet på talentet hennes. 
Carlile skriver voksne, oftest mørke sanger med en litterær nerve som ofte savnes i amerikansk mainstream. 
Stemmen er skarp og markant, ikke helt ulik rasperøsten til Melissa Etheridge når hun legger kraft bak den, men Brandi Carlile legger seg like ofte opp mot uttrykket til Indigo Girls, som også bidrar her. 
T-Bone Burnett har gitt lydbildet mye luft og variasjon, langt unna det som vanligvis tilbys amerikanske hitlister, heldigvis. 
Brandi Carlile er et svært hyggelig, nytt alternativ for alle som er glad i kvinnelige singer / songwriters med innflytelse fra både Melissa Etheridge, Sheryl Crow og Gillian Welch. 

ANBEFALTE KJØP: 
«Late Morning Lullaby», «The Story», «Josephine» og «Cannonball». 
