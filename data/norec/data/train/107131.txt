Freske damer
Regi: 
Curtis Hanson. 
Med: 
Cameron Diaz, Toni Collette, Shirley MacLaine, Mark Feuerstein. 
Am. 
Komedie - for alle. 

Freske damer i ulike aldere og lekre stilletthæler løfter den ellers ordinære komedien opp fra joggeskonivå. 

Klisjeene står nesten i kø når turbulensen dras i gang; to søste, hvorav en er dum og deilig, den andre smart og heller tørr - forvirrede mannfolk, en slem stemor, mye sexprat. 
Det meste har vi sett i «Sex og singleliv» og utallige komedier skåret over samme læst. 

Men i denne filmen er det Shirley MacLaine og en gjeng eldre, freske kvinnfolk som serverer en del verbale lekkerbiskener. 
I tillegg en velopplagt Cameron Diaz, som går fra å være bare dum og delig til å bli snill og deilig. 
Samt en tørrvittig Toni Collette, langt mer sympatisk som hundepasser enn som advokat. 

Fra å være dusinvare, vokser filmen seg til å bli en sjarmerende fortelling som balanserer akkurat på riktig side av det banale. 
Det er presisjon i blikk og replikk når ringreven MacLaine og Diaz gradvis utvikler sitt forhold som bestemor og barnebarn - et forhold de er blitt frarøvet grunnet en familietragedie. 

Etter som vimsekoppen Diaz lærer pensjonistfruene i Miami å kjenne, får hun en misjon utover det å belegge menn. 
Og midt i alle trivialitetene, så er den sentimentale strengen mer varmhjertet enn platt. 
Resultatet er ganske enkelt en godhjertet, rappkjefta komedie på høye hæler. 
