Michelet er formidabel
Boka er eit innsiktsfullt og engasjert oppgjør med norske politikarar og reiarar i etterkrigstida. 

Denne 6. og siste boka med Halvor Skramstad, «Skogsmatrosen» i sentrum, har undertittelen «Krigerens hjemkomst». 
Den 5. og nest siste boka enda med at Skramstad blei slegen ut av ein japansk sjølvmordsflygar. 

Skogsmatrosen overlever, så vidt. 
Forfattaren fortel om dei siste krampetrekningane til naziregimet i Tyskland fram til freden den 8. mai 1945. 
Vidare følgjer vi krigsutviklinga i Stillehavet sommaren 1945, fram til Japan kapitulerer 2. september 1945. 
Då har to atombomber utradert Hiroshima og Nagasaki. 

Michelet er formidabel. 
Skramstad & co opplever harde åtak frå japanske sjølvmordsflygarar. 
Hovudfokuset i boka er «Krigerens hjemkomst». 
Det å kome heim er, eit antiklimaks. 

Halvor Skramstad og kollegaene hans har blitt tuta øyro fulle av lovnader om store etterbetalingar frå det hemmelege fondet til «Northraship». 
Det fondet har tusenvis av krigssiglarar betalt store summar til, og reknar med at dei skal få ein viss kompensasjon for det eg vil kalle helvetet dei har opplevd i årevis. 

Det er umuleg i ein stutt omtale å gå i detaljar, men Michelet har granska arkiv både heime og i London, og fører prov for at krigssiglarane blei snytte for store summar, som gjekk til reiarane. 
Verken regjering eller Storting greip inn. 

Som så mange av krigssiglarane tyr også Halvor Skramstad til alkohol. 
Dei psykiske påkjenningane har vore ekstreme. 
Mens mange andre drakk seg i hel, har Skramstad ein irsk kjærast, Muriel, som han gifter seg med, og blir pappa. 
Det reddar livet hans. 

6-bindsverket om krigssiglarane, ca.3500 sider, er eit unikt storverk, skrive av ein dyktig, engasjert forfattar, som dessutan briljerer med detaljkunnskapar om sjømannsskap under 2, verdskrigen. 

Sjømennene han fortel om er teikna med varme og forståing, medan maktmenneske, politikarar og skipsreiarar spesielt, får så hatten passar. 

Romanen i år er eit verdig punktum, ei bok Michelet brukte sine aller siste krefter til å fullføre. 
