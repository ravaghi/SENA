I skjønn forening
Heia jentelaget! 
Og heia guttelaget! 
Og mer rødvin til alle! 

TV: 
Neida, visst er det ikke politisk korrekt. 
Men en aldri så liten krig mellom guttelag og jentelag være sabla festlig likevel. 
I hvert fall når krigerne er såpass underholdende typer som de seksten kjendisene TV2 har hanket inn til dyst i «Det sterkeste kjønn». 

Hva med «hen»? 
Du ber kanskje om debattbaluba når du sender seksten kvinner og menn til Gran Canaria, deler dem i lag og setter dem til å konkurrere i ymse greiner for å avgjøre hvilket kjønn som er det sterkeste. 
Den slags er jo uhørt, makan spakan, og hva med de som regner seg som «hen» og så videre. 
Men dette er uhøytidelige selskapslek-aktige saker, ja, såpass uhøytidelig er stemninga når typer som Anne Marie Ottesen, Brita Møystad Engseth, Petter Solberg og Hans Petter Buraas fjaser over rødvinsglassene utpå kvelden at vi får mer lyst til å være med enn å skrive debattinnlegg. 

Når Tor Endresen drar fram gitaren, minner det hele litt om «Hver gang vi møtes» med morsommere selskapsleker, og under konkurransene minner det om «Mesternes mester» - med morsommere deltakere. 

Petter Solberg mener at det er en manns oppgave å trygge familien sin, jaja. 
Sandra Lyng Haugen mener kvinner er sterkest fordi «vi har jo født dokker, alle sammen, hehe». 
Helt greit. 

At et par tanker og oppfatninger om kjønn luftes, gir fin anledning til å spekulere litt på hvorvidt man er enig eller ei. 
Eventuelt kan man bare hente seg et glass vin, for her er en gjeng som morer seg (og oss) på TV2s regning i sydenland. 

Det som er trist, er at de vil bli færre på festen etter hvert som tapere må hjem. 

La oss håpe lagene er jevngode så vi ikke blir sittende igjen med bare kvinner eller menn, for dét? 
Det er kjedelige saker. 
