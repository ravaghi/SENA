Song Island Revue:«Home» 

(Transistor Music / Bonnier Amigo) 

Lunt og trivelig fra americana-søkende kompisgjeng. 

Dette er prosjektet hvor Claudia Scott blir Lucinda Williams, Henning Kvitnes tar på seg hatten til Steve Earle og danske Poul Krebs lukker øynene og legger stemmen i Bob Dylan-leie. 
Det er med andre ord ingen tvil om hvor inspirasjonen ligger når den gamle vennegjengen finner sammen igjen for å gi ut plate. 
Selv om egenarten ikke er knivskarp, fremstår Song Island Revue som en gjeng (der også blant andre Kevin Welch og Frank Marstokk er edsvorne medlemmer) som glir harmonisk og lett inn i hverandres bidrag. 
Det låter varmt, lunt og hyggelig, og representerer et finfint venterom før Henning Kvitnes tar morsmålet i bruk igjen. 

Anbefalte kjøp: 
«Bad Seeds», «Home», «Empty Sky» og «Just When You Think» 
