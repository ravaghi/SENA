Eventyrlige popambisjoner
Jaga-gitarist solodebuterer. 

||| 
ALBUM: 
Harald Frøland spilte gitar i Jaga Jazzist fram til 2005, men har de siste åra komponert noen riktig fine og ambisiøse poplåter under Black Feather-navnet. 

De er eventyrlig instrumentert (masse gitar, trombone, fløyter etc.) og ikke redde for å berøre både det mørke og det melodiøse. 
Det er vanskelig å komme på noen som gjør noe tilsvarende her hjemme akkurat nå. 

Kanskje er amerikanske The Twilight Singers, eller et Sebadoh i orkestrert utgave, de riktigste referansene. 

Høydepunktet «If You Can't Feel YR Heart» parafraserer den amerikanske nasjonalsangen og Broder Daniel på samme tid: en rastløs og vemodig rockelåt som aldri glir over i det sentimentale. 

Likevel mangler det en dose selvsikkerhet i Frølands stemme — den noe beskjedne vokalen skjuler liksom melodiene — før hans rike popkomposisjoner får vist fram sitt fulle potensial. 
