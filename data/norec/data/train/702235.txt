For jenter.Bare for jenter 

Jeg så aldri eneren, og jeg var sikker på at den anstrengende tittelen skjulte en snuppefilm som ville få «High school musical 2» til å se som en østtysk Herman Hesse-filmatisering. 

Sånn var det ikke. 
Men denne underholdningen er ikke for gutter, og den er ikke for kvinner som kan skifte sikringer. 
Man bør kunne verdsette begrepet venninner i overdoser uten å bli skremt eller brydd. 
Man bør kunne oppfatte deling av dekorerte jeans som en kul omgangsform. 

Filmen handler om fire jenter som på tross av fysiologiske forskjeller kan bruke samme buksene. 
Denne sommeren havner de på fantasifullt forskjellige steder og opplever undrende ungdommelig sjelerift. 
Den ene finner igjen en bestemor som pappa gjemte bort. 
En blir plutselig teatersuksess i Vermont med Kyle MacLachlan som sjef. 
En graver lik i Tyrkia, mens den heldigste får tegne en naken mann. 

Det som i starten av filmen fortoner seg som uanstrengt verbal småjogging, utvikles etter hvert til søte dagbok-skildringer av romantiske jenteliv. 
Det går an å skjønne underholdningsverdien. 

Til slutt møtes de i Mamma Mia-land, men de synger ikke. 
