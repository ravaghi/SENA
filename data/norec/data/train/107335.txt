Overlegent
Konsert: 
Satyricon,Sted: 
Enga, Publikum: 
Ca. 5500 

Kallet går ut på å føye svartmetallen sømløst inn med den mer kommersielle metal'en, noe kveldens eneste nye låt klart tydet på; 
Et innledende knallriff med påfølgende tilgjengelige, men fremdeles knallharde vers - uten svartmetallens kompliserte struktur, men likevel med en knusende autoritet som vil føre Satyricon over til nye fans uten å miste sine gamle. 

Det tyder godt for platen som Satyr og Frost har brukt våren på å lage, etter å ha fått konsertvirksomheten brutalt amputert på grunn av sin uheldige Amerika-episode for et halvt år siden. 
Derfor var gårsdagens sjeldne seanse en maktdemonstrasjon, der Satyr ledet sine nye tropper gjennom både gammelt, klassisk svartmetall-stoff til bandets mer metal-oppmykende sider fra det siste albumet. 

Det går likevel ikke på troverdigheten løs, selv med et musikalsk spenn fra den uhyre kompromissløse "Mental Mercury" til gjennombruddssinglen "Fuel For Hatred", som dannet konsertens pyrotunge avslutning med "Repined Bastard Nation" og "Mother North". 
Velkommen tilbake, Satyricon! 
