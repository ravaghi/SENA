True Blood S05
Det kan ikke bli mer blodig en dette. 

Endelig blir man engasjert igjen! 
Den femte sesongen av vampyrdramaet True Blood er den beste i serien hittil. 

De to siste sesongene av HBOs blodige eventyr om Sookie Stackhouse har ikke overbevist. 

Nå er det godt å se at serien er tilbake på rett kjøl. 
Dette er deilig underholdning. 

Politikk og religion og sånn 

Sesong fire av True Blood var preget av intriger som ble dratt ut til det kjedsommelige. 
Heldigvis er det et helt annet tempo over serien i den femte sesongen og du får aldri tid til å kjede deg. 

Politisk renkespill, religion og opprør er stikkord for det som utspiller seg. 

Når vampyrene Eric (Alexander Skarsgård) og Bill (Stephen Moyer) blir arrestert av vampyrmyndighetene, blir vi med til basen for vampyrenes hemmelige og aller høyeste styresmakt, der en politisk maktkamp utspiller seg blant styremedlemmene. 

Skal vampyrene fortsette å leve av det kunstige blodet True Blood, eller skal de gå tilbake til et levesett der vampyrer er en overlegen rase og mennesker kun er kveg? 

Samtidig dukker det opp opprørsgrupper som vil ta knekken på vampyrer og andre overnaturlige vesener. 
Livet blir derfor ekstra farlig for våre venner i Bon Temps. 

Politikk og religion fungerer godt som tema for sesongen. 
Det gir serien mer substans enn den har hatt tidligere og gjør handlingen mer interessant. 

Nye og gode rollefigurer 

Dialogen i den femte sesongen av True Blood er blitt skarpere og frekkere. 

Vi blir også introdusert for flere sterke, nye rollefigurer i denne sesongen. 
Christopher Meloni, kjent fra Law & Order: 
Special Victims Unit, er for eksempel rå i rollen som styrelederen Roman. 

Meloni overbeviser stort som den beinharde vampyren som leder med jernhånd. 
Hans skuespillerprestasjon overgår selv Alexander Skarsgård, som lenge har vært min favorittskuespiller i serien. 

I tillegg til flere gode nye, utvikler også flere av de gamle rollefigurene seg til det bedre. 
Hovedpersonen Sookie, spilt av Anna Paquin, har endelig fått litt mer bein i nesa, Tara gjennomgår en større forandring som gjør henne mye tøffere og Jason vokser som person i denne sesongen. 

Glimrende underholdning 

I femte sesong av True Blood har serien mer vold og galskap enn noen gang – og mer blod, mye mer blod enn noen av de tidligere sesongene. 

Det er spennende og jeg liker det! 
Sesongen fikk meg til å rope til TV-en og småhoppe i sofaen ved flere anledninger. 

Det er tydelig at serieskaper Alan Ball ønsker å avslutte med et smell. 
Tidligere i år ble det klart at Ball legger fra seg det kreative ansvaret og slutter som manusforfatter for serien, og Ball har gitt alt i arbeidet med sin siste sesong av True Blood. 

En spennende historie, bedre karakterutvikling og gode skuespillerprestasjoner gjør dette til en solid sesong som gir deg 12 episoder med glimrende underholdning. 
Det skal bli interessant å se om den sjette sesongen i serien vi klare å toppe dette. 

True Blood S05 hadde norgespremiere på C More 6. september og kommer på NRK3 våren 2013. 
