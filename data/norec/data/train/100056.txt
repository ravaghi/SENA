Lil Wayne - «Tha Carter III»
Sommerens redningsmann for hardt prøvet genre. 

Lil Wayne kan smykke seg med kritikernes applaus så vel som publikums gunst; denne usedvanlig bejublede gjennombruddsplaten går nå som varmt hvetebrød over disk, selv i Norge. 
Og det er utvilsomt forfriskende med en genuint original rapper som når ut til massene på bakgrunn av talent og jungeltelegraf i stedet for trøttsomme stunts og billig listefrieri. 

Denne anmelder kunne imidlertid tenkt seg en smule mer sexy poptwist på platen: 
Noen tyngre beats hadde ikke skadet, flere minneverdige hooks likeså. 
I det hele tatt mer kjøtt på beinet. 
Lil Waynes snøvlete dritings-rapstil er artig, tekstene hans likeså, men de greier ikke å forhindre at «Tha Carter III» forblir litt grå og uforløst. 
Og gjett hva! 
Den er for lang! 

Men for all del - det er morsomt og ikke minst sunt at såpass skrudd hip hop som dette trekker folk til platebutikker så vel som konsertlokaler. 
Man skulle nesten tro det var gamle dager igjen, bare med ny musikk. 

Anbefalte kjøp: 
«A Milli», «Dr. Carter», «Mrs. Officer», «Shoot Me Down» 
