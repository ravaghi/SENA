CC Cowboys:«Evig liv» 

(Odeon/EMI) 

Genre: 
Rock 

Revitalisert CC Cowboys overrasker 

Et revitalisert CC Cowboys overrasker med albumet «Evig liv» som demonstrerer at Fredrikstad-bandet fortsatt er relevante i 2006. 

Sanger, låtskriver og gitarist Magnus Grønneberg har en del radiovennlige hits på samvittigheten, men det spørs om han ikke denne gangen er ansvarlig for at «Evig liv» er blitt det beste CC Cowboys-albumet noensinne. 

Glemmes må ikke gitarist Jørn Christensen (De Press og Mercury Motors) og bassist Per Vestaby (Veslefrikk og Can Can), samt trommeslager Agne Sæther, som har brukt sin rutine til å legge et bunnsolid og enkelt fundament for Grønnebergs flotte melodier. 

CC Cowboys anno 2006 handler om velvoksen, variert og rufsete morsmålsrock med nokså sterke americana-drag. 
Det rustikke lydbildet kler stemmen og de melankolske tekstene til Grønneberg godt. 

Som vokalist har Magnus Grønneberg neppe vært bedre, der han formidler sine jordnære betraktninger med nærhet, innlevelse og en sårhet som kler tekstene godt. 

Anbefalte kjøp: 
«Spillemann», «Er det ikke sprøtt» og «Legen din sa». 

ESPEN A. HANSEN 
