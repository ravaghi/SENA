Smartingen
Helt siden den glimrende debuten, «The college dropout» i 2004, har det aldri vært noen tvil om hvem som er en av de smarteste i den amerikanske hiphopklassen. 
På sitt femte album drar Kanye West sin stil og sitt uttrykk enda lengre. 
Mannen er full av annen musikk enn hiphop. 
På en sterk og stilig måte putter han mer inn i sjangeren enn det noen av de andre superstjernene har gjort før ham. 

Med singelen «Power» spiser han seg inn i progrockens verden ved å legge inn snutter fra bandet King Crimson. 
Og her er drøssevis med linker og lånte lydspor fra andre sterke rockeartister uten at det går på bekostning av hans egen integritet. 
Variasjonen er med andre ord stor og verdig. 
Kanye West er både ironisk, sentimental og navlebeskuende. 
Ambisjonene er store, uten at det bærer galt av sted av den grunn. 
Her er detaljer både i lyrikk og musikk som kan nytes i langdrag veldig lenge. 
