Selvkjørende minimalisme
Sjarmløs designbombe. 

De store tyske coupeene skal være designbombene. 
De opplagte valgene for design-freaks med prioritet på sporty komfort. 
Audi har bestemt seg for å være den mest diskrete og mest elegante av dem med nye A7. 

Det var Mercedes som startet trenden i nyere tid med sin provoserende frekke CLS i 2005. 
Lange, slanke (og upraktiske) linjer med en hekk man enten hatet eller elsket. 

Audis svar ble A7. 

Forrige generasjon så bøllete ut. 
Spesielt etter faceliften med skarpere linjer i 2016. 
Hekken hadde det trøtte «gi faen-uttrykket» man kunne elske den ene dagen og hate den andre. 

Audi har gjort en jobb for å gjøre nykommeren spiselig for flere. 
Den har fått en stigende linje på dørene og et lite løft over hoftene som gjør den mer spenstig enn blytung. 

Baklysene er nå blitt en hel smal linje som gjør hekken snillere, men den mister noe av den fete karakteren. 

De prøver å flørte med frekke lys isteden. 
Showet er morsomt de første gangene man låser og åpner bilen. 
Frontlyktene er av den avanserte Matrix-typen med Laserlight - som lyser bra. 

Skjermer 

Interiøret er en stilstudie i minimalisme. 
Når du slår av tenningen, preges interiøret av blanke flater med stramme linjer. 
Rattet følger samme stil, og er omtrent det eneste stedet man finner fysiske knapper. 

Men også der er det gjort så blankt og stilistisk at det nesten ikke ser ut som knapper lenger. 
De har likevel ikke gått like langt som Range Rover i Velar. 
Hos Range Rover er nemlig til og med rattbetjeningen små skjermer og berøringsflater. 

Logiske knapper og et bra MMI-system (grensesnittet mellom føreren og bilens systemer), er byttet ut med tre skjermer med trykkfølsom overflate med feedback, som trenger blikket ditt. 

Berøringsskjermer er vanlig - men man må trykke hardere enn det man skulle forvente - og spørsmålet er om det egentlig er trafikksikkert å ha et så skjermbasert system. 

Midtkonsollen skuffer. 
Det store lokket minner om noe vi har sett i Kia. 
Men, når man slår på tenningen, våkner alt til liv. 

12,3-tommeren foran føreren er betjenes stort sett som før via venstre tommel og er stort sett hva du trenger å forholde deg til. 

10,1-tommeren øverst i dashbordet er delt inn i kategorier som snarveier og fungerer stort sett greit. 
Men vi slet litt med blant annet forhåndsprogrammering av radiokanaler. 
Til og med Suzuki Ignis har enklere logikk. 

8,6-tommersskjermen nederst styrer klimaanlegget, men fungerer også som skriveflate når man skal stave navn til telefon og navi. 
Det fungerer bra. 
Stemmekontrollen skjønner imidlertid fortsatt ikke norsk ... 
Vi gleder oss til det skjer. 

Man sitter godt, men hardt, i A7. 
Spesielt hardt baki. 
Vi lengter plutselig etter komfortstoler fra BMW 5-serie. 
Men plassen er gedigen - og det samme kan sies om plassen i bagasjerommet. 

Mistet noe på veien? 

Den slanke lave coupeen nærmer seg 5 meter og akselavstanden er 2,9 meter. 

Sportslig firehjulsstyring gjør at Audi har klart å redusere svingradiusen med 1,1 meter. 

Bilen kan leveres med 21-tommers felger og med bremseskiver på opptil 400 millimeter. 
Understellet fås i fire utgaver. 
(1): 
Stålfjærer. 
(2): 
Sportsunderstell som ligger en centimeter lavere enn standardversjonen. 
(3): 
Med adaptive dempere eller (4) : 
Med luftfjæring både foran og bak. 
Vi prøvekjørte bilen med sistnevnte løsning, og det fungerer utmerket. 
Audi mener de har gjort mye for å gi en sporty kjøreglede, men på vinterhjul er kjørefølelsen mer diffus enn presis. 

A7 har fått Audis nye uforståelige betegnelse. 
A7 55. 

Tallet forteller litt om hvor i hierarkiet den befinner seg. 
Vi kjører 3.0 V6 TFSI med turbo som yter 340 hester og 500 Nm. 
Den tar deg til 100 på 5,3 sek og stopper ikke før 250. 

Hitech 

Motoren har et 48-volts såkalt mild-hybridsystem som kombinerer en reimdrevet startmotor/dynamo med et litium-ion batteri og som kan regenerere opptil 12 kW når man bremser. 

På hastigheter mellom 55 og 160 km/t clutcher 7-trinns S tronic girkassa ut og slår av motoren når forholdene tillater det. 
Start/stoppsystemet bruker frontkameraene til å starte motoren når bilen foran kommer i bevegelse. 
Audi mener systemene kan spare opptil 0,07 liter på mila. 

I tillegg brukes det nye quattrosystemet som kobler ut hele mellomakselen når man ikke trenger kraft bakover. 
Sportsdifferensialen klemmer til etter informasjon fra den elektronisk styrte fjæringen og dreiningsvinkelen på forhjulene. 

Det kommer også en diesel på 286 hester, S7 med 4.0 TFSI V8 biturbo med 450 hester og RS7 Sportback performance, med samme fireliter som blir skremt opp til 605 hester og 700 
Nm med overboost-funksjon som gir 50 Nm ekstra. 

Med RS7 tar 0–100 bare 3,7 sekunder og bestiller man dynamikkpakken som tilbys som ekstrautstyr, fjernes fartssperren på 250 km/t og løfter den til 305. 

Autonom 

Den viktigste endringen ser du i fronten. 
De to store, framtredende og stygge vortene er den del av det avanserte selvkjørende systemet som gjør Audien mer spesiell. 
A7 kan nemlig kjøre helt av seg selv i opptil 60 kilometer i timen og kan kjøre førerløst inn og ut av garasjer og parkeringsplasser. 
Dette har for så vidt Tesla gjort noen år allerede, men nå følger altså Audi - snart - etter. 
På grunn av regelverket har de ikke åpnet opp systemet for bruk ennå, men Audi regner med regelendringer om kort tid og da kan du ta hendene fra rattet i bilkøen. 

Vi mener Audi har mistet litt galskap og lidenskap i A7. 
Nå er den litt som å gå på en kunstutstilling. 
Kjøregleden er byttet ut mot komfort. 
Vi savner bedre seter og mer involverende kjøreglede. 
De kommer garantert med toppmodellene. 

Prisen er også forholdsvis stiv. 
Den koster 925.000, ribbet for utstyr. 
Vår koster hele 1,4 millioner kroner. 
