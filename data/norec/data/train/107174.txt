Marthe Valle:«It's A Bag Of Candy» 

(Grammar Records) 

Smakfull «godtepose» fra lovende debutant. 

Siden EP-debuten «Four Steps Closer» i vinter har den 22 år gamle Harstad-jenta Marthe Valle vært en «snakkis» i norske musikerkretser. 
Med melodier i krysningspunktet pop-jazz-country og en stemme like lys og innbydende som den nordnorske sommernatten ble hun fort utropt til en slags norsk Norah Jones. 
Den sammenligningen stemmer bare delvis fortsatt. 
For på albumet «It's A Bag Of Candy» er det en litt mer rocka utgave vi møter. 
Hun har sågar fått med seg hele Norges rockekonge Åge Aleksandersen som duettpartner på den vakre «Never Looking Back», der erketrønderen etter sigende synger på engelsk for første gang siden 1974. 
Beezewax-vokalist Kenneth Ishak bidrar også som korgutt, blant annet på Carpenters-balladen «We've Only Just Begun», platens beste spor. 
De øvrige låtene er alle skrevet av Valle selv, og vitner i stillferdighetens navn om en melodimaker av den sofistikerte klassen. 
Sangene drives pent og smakfullt frem av forsiktige gitarer, piano og rhodes, og med Valles klare vokal på toppen har platen mildt sagt en behagende virkning - som, ja, en «bag of candy». 
