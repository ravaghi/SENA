Befriende
Newzealandske Lorde tok verden med storm med singelen «Royals» og kommer nå med en verdig oppfølger. 

Newzealandske Lorde tok verden med storm med singelen «Royals» og albumet «Pure Heroin». 
Hun leverte en monster-hit utenom malen – en låt som brøt med popens rigide rammer og som alle elsket. 
Hun hadde erobret verden som 17-åring og kunne lett blitt tatt av materialismens pop-univers, men i stede for trakk hun seg tilbake til sitt hjemland og kokte opp en verdig oppfølger. 

Det skal sies at hun ikke står bak denne utgivelsen alene. 
På samarbeidslisten står det navn som tidligere har jobbet med Taylor Swift, Rihanna, Beyonce og Justin Bieber, men det viktige elementet her er at de for det meste har klart å forme seg til Lorde sitt særegne uttrykk og ikke omvendt. 
«Melodrama» høres derfor fortsatt ut som en naturlig oppfølger til «Pure Heroin». 

Det er ikke ofte balladene på albumet tar glansen, men her er det «Liability» og «Writer In Dark» som er høydepunktene. 
Inspirasjonen på sistnevnte er tydelig fra Kate Bush, men Lorde gjør det heldigvis med en egen vri som resulterer i en ektefølt og rå vokalfremførelse. 

Det er befriende å høre at Lorde fortsatt tørr å gå utenfor komfortsonen og eksperimenterer med sjangeren. 
Samtidig beholder hun fengende melodier og smarte tekster som beriker hennes musikk. 
