Bekrefter sitt renommé som norsk countryrocks mørke dronning
Strålende comeback fra Claudia Scott. 

ALBUM: 
Plutselig er hun her igjen, Claudia Scott (56). 
Hun feirer 31 år som plateartist med dette albumet. 

Det har i sannhet vært en lang vei og en sterk utvikling. 
Den har først og fremst skutt fart etter at hun ble soloartist i 1992. 

Dette er hennes femte album siden den gangen, åtte år etter «John Clare's Dream». 
De 12 låtene har hun enten lagd selv eller i samarbeid folk som Poul Krebs, Kieran Kane, David Olney, eller den strålende countryrockeren Kevin Welch, som hun også var kjæreste med i noen år. 

Med seg på plata har hun en gjeng unge, dyktige, sultne musikere fra Norges svar på Austin, Texas; Halden. 

Resultatet er ei plate uten juks og tilgjorte følelser; derimot 12 låter framført med tilbakelent stil og jordnær feeling. 
Americana i de beste sjangersprengende tradisjoner, inkludert en duett som kan stå som lysende eksempel til etterfølgelse, «The Devil's House», sammen med Sivert Høyem. 

Claudia Scott bekrefter sitt renommé som norsk countryrocks mørke dronning. 
Ikke la det gå åtte år til neste gang. 
