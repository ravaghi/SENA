Kidsa på skauen
«Tomorrow When the War Began» skyter seg selv i foten. 

FILM: 
Sånn kan det gå: 
Du drar på campingtur med venner et par dager og når du kommer tilbake er landet okkupert, mobilnettet nede og innbyggerne stuet sammen i innhegninger. 

John Marsdens «Tomorrow»-serie» er solgt i over 2 millioner eks i Australia. 
Første bok av sju kom i 1993 og beskrev en invasjonshær uten hudfarge eller nasjonalitet. 
I filmen, derimot, må fienden ha et ansikt: 
De invaderende soldatene er tydelig asiatiske, de kalles «koalisjonsstyrkene» og snakker et oppdiktet språk. 

Kjempeseriøst Dermed er filmen, på grunn av sin visuelle natur, automatisk mer politisk enn ungdomsromanen, noe som gjør det vanskelig å vite hvordan man skal forholde seg til det noe innelukkede universet filmen velger å skape. 

Ellie (Caitlin Stasey) trommer sammen campingvennene og drar til idylliske Hell. 
Tonen er lett, med potensielle romanser mellom flere av de sju. 
Når de kommer tilbake til byen og oppdager at familie og venner er internert, skifter stemningen fra romantisk komedie til hyperseriøst actiondrama: 
Det er bare oss igjen, sju ungdommer, vi må slå tilbake, redde landet. 

Klisjeer 

Dette er en type plot som funker fint som actioneventyr for 12-åringer. 
Men straks man ser at soldatene er asiatiske, blir det en mer «voksen» historie for bevisst ungdom på alder med karakterene i filmen. 
Hadde regissør Stuart Beattie vært modigere, kunne han tatt for seg landets heftige immigrasjonsdebatt eller gitt invasjonsstyrkene en stemme, ikke bare et brutalt ansikt. 
Filmen sier A, men ikke B og faller mellom to stoler. 

Forvirringen gjør at filmen blir «dummere» enn nødvendig. 
Ungdommene er modige sabotører, men stort sett alt de sier er selvfølgeligheter og karakterene er klisjeer. 
Vi har den vakre blondina som tror hun er stygg, barske Kevin som viser seg å være feig og en stoner-dude som er høy uten å være morsom. 
Filmen har vært en stor suksess i hjemlandet og er den første i en planlagt trilogi. 
Trolig er det for seint å bytte ut karakterene med 12-åringer som slåss mot aliens. 
