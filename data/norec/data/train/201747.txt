TEST:VW Passat Alltrack 

Med relativt små endringer på Passat har Volkswagen klart å finne en ny nisje til Alltrack. 

Passat har i mange år vært en populær bil i Norge. 
Nå har det kommet en ny variant som kan tiltrekke seg enda litt flere kunder. 
Alltrack kombinerer Passats praktiske egenskaper med noe av SUVenes ekstra kapasitet på dårlige veier. 

Passat Alltrack er en bil i samme segment som Audi Allroad, både A4 og A6, Volvo XC70, Subaru Outback og ikke minst nye Peugeot 508 RXH. 
Disse er alle stasjonsvogner med firehjulsdrift som er hevet og utstyrt med litt beskyttelse rundt på karosseriet for kjøring under røffere forhold. 

Tåler røffere terreng 

Sammenlignet med en vanlig Passat med firehjulsdrift, har Alltrack 3 centimeter ekstra bakkeklaring. 
I tillegg har den en elektronisk differensialbrems på forakselen som bedrer fordelingen av kreftene mellom de to forhjulene under krevende kjøreforhold. 
Alltrack har også en egen offroad-funksjon som i lavere hastigheter påvirker styringen av antispinn, abs og gassrespons. 
I tillegg aktiveres nedoverbakkeassistenten, slik at nedstigning i bratte bakker gjøres tryggest og enklest mulig. 

Mer om hvordan Alltrack oppleves under vinterlige og sleipere kjøreforhold, kan du lese om i denne lanseringsartikkelen. 
Denne gangen har vi kjørt bilen på vanlige norske veier. 

Visuelle kjennetegn 

I tillegg til de tekniske endringene, har Alltrack også visuelle kjennetegn, først og fremst i form av diverse beskyttelse rundt på karosseriet. 
Blant annet har Alltrack skliplater under støtfangerne og plastlister og beskyttelse rundt hjulbuene og kanalene. 

Varianter og priser 

Alltrack kommer i tre motorutgaver; 2.0 TDI med enten 140 eller 170 hester, eller 2.0 TSI med 210 hester. 
Vi har kjørt varianten i midten, altså med en dieselmotor på 170 hester. 
Denne koster fra 489.000 kroner, og har da dobbelkløtsjkassen DSG som standard. 
Med 140 hester koster bilen for øvrig fra 444.000, men da uten DSG. 

Det er visse utstyrsforskjeller mellom Alltrack og vanlige Passat, men førstnevnte er i utgangspunktet basert på Comfortline. 
Prisen for en slikt utstyrt vanlig passat med 140 hester og firehjulsdrift, er til sammenligning 401.000 kroner. 
For mer info om de ulike utgavene, henviser vi igjen til lanseringsartikkelen. 

Små forskjeller innvendig 

Innvendig er det få forskjeller på Alltrack og vanlige Passat. 
Et lite emblem bak girspaken, samt knappen for offroad-funksjonen, avslører at dette er en litt mer terrengdugelig utgave av Passat. 
For mer om interiør og plassforhold, anbefaler vi vår forrige test av vanlige Passat med firehjulsdrift. 

Høyere 

Det merkes riktignok at man sitter en smule høyere i Alltrack. 
I lav fart kan man helt i starten fornemme litt mer vugging over ujevnhetene, hvilket er helt normalt i litt høyere biler. 
Også i harde svinger i høyere hastigheter merkes det at Alltrack er litt høyere. 
Den kjennes derfor litt tyngre og et lite hakk mindre sportslig enn sine lavere Passat-søsken. 

Vi snakker imidlertid om små forskjeller og etter få mil har man vendt seg til det og tenker ikke noe videre over forskjellen. 
Også Alltrack oppleves som en velkjørende og velbalansert bil som ikke gir uttrykk for å mistrives i hardere svinger. 

Praktisk med ekstra klaring 

Den ekstra bakkeklaringen merkes positivt på eksempelvis dårlige grusveier. 
Selv om Alltrack er noe lavere enn en typisk SUV, takler den typiske dumper, steiner og andre ujevnheter på grusveier uten problemer, klart bedre enn vanlige stasjonsvogner. 
Under slike forhold merkes det dessuten at firehjulsdriften jobber effektivt og uten at man merker nevneverdig med hjulspinn selv ved ganske kraftig pådrag. 
Den ekstra bakkeklaringen kan også være praktisk i byer med mye veiarbeid, og dessuten høye brøytekanter på vinteren. 

Komfortmessig er det små forskjeller sammenlignet med vanlige Passat. 
Vi opplevde fjæringsoppsettet i Alltrack som passe stramt for biltypen. 
Adaptivt understell med støtdempere som kan justeres i tre hardhetsnivået er også tilgjengelig for de som vil betale snaut 10.000 kroner ekstra for det. 
Det er et bra system som gir valuta for pengene, uten at vi kan si at vi følte noe savn etter det i vår testbil. 

Sprek motor 

Med 170 hester og 350 newtonmeter er Alltrack en sprek og sterk bil. 
0-100 går på 8,9 sekunder og man føler man har et tydelig overskudd av krefter i de aller fleste situasjoner. 
Dette bidrar også den kjappe og smidige DSG-kassen til. 
Det mindre motoralternativet på 140 hester vil trolig også kle denne bilen bra, om du klarer deg med manuelt gir. 

Forbruket ligger på 0,58 liter per mil, og CO2-utslippet er 152 gram per kilometer. 
Tilsvarende tall for vanlige Passat med firehjulsdrift, DSG og samme motor, er 0,57 liter og 149 gram CO2. 
Alltrack har altså marginalt dårligere tall, men det er heller ikke uventet i en bil som tross alt er hevet en del. 

Godt alternativ til SUV 

I våre øyne er Alltrack et godt alternativ for dem som ønsker seg en praktisk stasjonsvogn, men som trenger større kapasitet på dårlige veier og i ulendt terreng enn disse typisk kan tilby. 
Sånn sett er Alltrack et veldig godt alternativ til SUV. 
Og den er et godt alternativ i denne mellomkategorien mellom stasjonsvogn og SUV som Audi, Volvo og Subaru lenge har dominert. 

Dersom du derimot ikke trenger den ekstra terrengkapasiteten, er vanlige Passat et bedre valg. 
Den har tross alt litt bedre kjøreegenskaper, litt lavere forbruk og en litt lavere pris. 
Felles for begge Passat-varianter er imidlertid at de ikke føles veldig nye og friske, ettersom Passat har vært med i mange år nå. 
