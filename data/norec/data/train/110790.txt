Heftig mini-ninja
Ninjaen over alle ninjaer, Ryu Hayabusa, er klar for nye eventyr på Nintendo DS. 

«Ninja Gaiden»-spillene er beryktede for å være såpass brutalt hardcore og vanskelige at selv de mest durdrevne kombofantastene bryter ut i krampegråt. 

Men «Ninja Gaiden: 
Dragon Sword» vil neppe få noen til å ty til tårer. 
I steden snakker vi om en tilgjengelig og umiddelbart underholdende spillopplevelse det er langt enklere å komme seg gjennom. 

Og det er også spillets største styrke. 
Det er virkelig skreddersydd for det håndholdte formatet, med et både lettfattelig og engasjerende kampsystem, herlig grafikk og en kulhetsgrad som kler ninja-tematikken svært godt. 

Det meste av spillbarheten foregår ved å bruke styluspennen på den trykkfølsomme skjermen - fra enkle «gå dit»-kommandoer til diverse angrep og puzzles. 
Team Ninja har dessuten valgt å bruke DS-konsollen på skrå, med action i høydeformat på høyre side og kart på venstre side. 

Det blir litt vel ensformig etter hvert, og bruken av knapper for å blokkere og rulle unna angrep er hakket for klønete. 
Men totalt sett er «Ninja Gaiden: 
Dragon Sword» et actionspill det er lett å anbefale til DS-spillere. 
