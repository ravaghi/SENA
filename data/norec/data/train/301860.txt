Bredbremmede stråhatter, salt hud og duggfriske cocktails.
Metronomy drar på ferie. 

ALBUM: 
Joseph Mount og Metronomy ferierer i eget land på sitt tredje album, og hovedmannen selv vipper muntert på kapteinsluen før han styrer mannskapet stødig inn i farvann oversvømt av korte shorts, bredbremmede stråhatter, salt hud og duggfriske cocktails. 

Navigeringen på «The English Riviera» foregår tidvis fritt etter hukommelsen til løse inspirasjoner som Steely Dan, men først og fremst konseptualiserer Kaptein Mount her lyden av Metronomy. 

Vindskjeve harmonivendinger og snerten stafasjeperkusjon dekorerer innbydende synthstrender - hvor også brudd av kvinnevokal og klubblek holder det knasende elektroniske lydbildet effektivt i aktivitet. 

Funkbassfrydefulle «The Bay» og den ytterst riffmuntre «The Look» materialiserer utmerket essensen i dette substansielt forførende albumet — et perfekt følge til glade dager under dekadente parasoller. 
