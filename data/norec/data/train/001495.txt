Romantikere i regnet
The Gaslight Anthem sikter mot hjerterota og treffer - stort sett - blink. 

I fjor hadde jeg gleden av å se The Gaslight Anthem live to ganger; først på en intim og tettpakket klubb i Göteborg, og deretter på Hovefestivalens amfiscene. 
Siden da har bandet sluppet sin tredje plate, American Slang, og New Jersey-sliternes dreining bort fra de mest punka delene av sine røtter, fra The Clash via Social Distortion til Dropkick Murphys, synes nå mer eller mindre fullbyrdet. 

Det er ikke dermed sagt at Brian Fallon & co. er i noen som helst manko på energi; snarere kan det virke som om de har bestemt seg for å bygge ut den fortsatt dønn Springsteen-sentrerte heartland-rocken sin i flere retninger og lag. 
"American Slang" sparker i gang den søkkvåte Enga-seansen, og vokalist Fallon viser seg fra sitt mest smørblide og sjarmerende, der han slenger ut komplimenter til det våte, vakre og, høljregnet tatt i betraktning, usedvanlig velvillige festivalpublikummet. 

Fallon er i det hele tatt The Gaslight Anthems udiskutabelt sterkeste kort; han parer energi og scenekontroll med ydmyk stolthet, og løfter låter som "Great Expectations", "The '59 Sound" og "Stay Lucky" til høydene de fortjener. 
Bandet er tettspilt og dynamisk, og en låt som "The Queen Of Lower Chelsea" viser nye og mer koplekse sider ved uttrykket. 

Det er heller ikke denne gangen de store feilskjærene som koster The Gaslight Anthem de aller gjeveste karakterene, selv om en unødvendig coverversjon av Pearl Jam (intet mindre enn "the best band in the world", ifølge Fallon) og deres soundtrack-låt "State Of Love And Trust" hemmer momentumet "The Backseat" kunne surfet konserten i land på. 

Problemet er banalt nok dette: 
Konserten varer for lenge. 
Bandet makter ikke å skjule svakhetene som hefter ved deler av låtmaterialet - særlig de tallrike numrene fra American Slang - og monotonien sniker seg innover konserten omtrent samtidig som regnet over området letner. 
Det er vanskelig å mislike The Gaslight Anthem, men heller ikke helt enkelt å elske i denne omgangen. 

Bilder fra konserten: 

( Foto: Rashid Akrim, NRK 
P3 
