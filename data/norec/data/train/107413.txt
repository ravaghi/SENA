Klisjémonster
Regi: 
Robert Luketic. 
Med: 
Jane Fonda, Jennifer Lopez, Michael Vartan, Wanda Sykes. 
Am. komedie. 
7 år. 

Alle svigermor-klisjeer presset inn i en pinlig «komedie». 

Jane Fonda kaver og stresser, Jennifer Lopez sukrer sin yndighet som den enkleste pike av folket. 
De gjør med andre ord nøyaktig som de skal i henhold til et komediemanus så forhistorisk i form og så fordomsfullt i innhold at man knapt kan tro sine øyne - langt mindre gripeseg i selv den mest uforvarende rykning i smilebåndet. 

«Svigermonster» handler om den søte piken som møter den inkarnerte klisjé av en svigermor: 
En feiret TV-diva, som får sparken til fordel for en 20-åring - akkurat idet hun introduseres for sin kommende svigerdatter: 
Den underskjønne J-Lo - nå i bomullsskjørt og tøysko. 
På intet vis verdig hennes sønn, kirurgen. 

Det hele overspilles etter en farses krav, men i den dårlige komedies setting. 
Uten mål og mening - enn si litt vaskeekte humor. 

Manusforfatteren (Kochoff) må ha hatt et illebefinnende, regissør er australieren Luketic, som i 2001 ga oss åndsverket «Legally Blonde» fulgt av lidelsen «Vinn en date med Ted Hamilton». 

Det kan forklare noe, men gjør ingenting mindre sørgelig - især for Jane Fonda. 

ELLEN MARGRETHE SAND 
