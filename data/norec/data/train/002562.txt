Rølping med en plan
Det nyetablerte prosjektet leverer melodiøs og lettfattelig partyrock på by:Larm. 
Enkelt og greit. 

– Ingen skal tro dette er et OnklP-prosjekt med et jævla backingband. 
Dette er ekte vare, sa rapperen til oss da P3 hadde premiere på musikkvideoen til "Panderosa"-singelen. 
Men levemannen er uansett midtpunktet når konstellasjonen OnklP & De Fjerne Slektningene spiller på byfestivalens åpningsdag. 

Rock møter rap eller rap møter rock. 
Det spiller for så vidt ingen rolle. 
Dette er et prosjekt der livets glade kiser samarbeider på tvers av sjangre. 
Har man en aversjon mot denne type fusjonering faller kanskje ikke dette prosjektet i smak, men den utvidede familien har like fullt levert to singler, "Panderosa" og "Gæærn", som viser at de kan lage låter som fenger. 

Alliansen, bestående av drevne musikere, er for så vidt ennå i startsgropen. 
Men man sitter med en følelse av at konstellasjonen har en respektiv, overordnet plan. 
For i WiMP-teltet får vi et halvrølpete opplegg, men det er også en besluttsom gjeng som viser at de har brukt tiden på å forme flere låter som funker fint for radioen og scenekanten. 

Når stjernen P blir litt for rolig, veier det tighte bandet opp for eventuell nedgiring fra vokalisten. 
Men Norges farligste boyband, selvtitulert av gjengen selv, skal krediteres for arbeidet de har lagt ned. 
Dette er ukomplisert og melodiøs partyrock med sanger du husker, både når du hører sangene på radioen og når du er på konsert med karene. 
Da er mye av jobben allerede gjort. 
