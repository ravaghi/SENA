Creative Zen Stone Speaker
TEST: 
Den er liten og søt, har innebygd høyttaler, god kapasitet og koster nesten ingenting. 

Mange har spådd at rene MP3-spillere går en dyster fremtid i møte, først og fremst fordi mobiltelefonene også blir mer og mer avanserte musikkspillere. 

I praksis kan saken vise seg å bli en annen. 
Markedet for MP3-spillere er fortsatt stort, og Creative er blant aktørene som satser friskt, og har faktisk økt salget den siste tiden. 

Teknologien er nemlig blitt så billig og tilgjengelig at mange eier både én, to og tre MP3-spillere, ved siden av mobiltelefonen. 
At produkter smelter sammen behøver derfor slett ikke å bety at vi får færre dingser å forholde oss til. 

Innebygd høyttaler 

Creative lanserte nylig modellene Zen Stone Speaker og Zen Stone Plus Speaker. 

Som navnene antyder har Creative oppdaget at det kan være situasjoner der en innebygd høyttaler kan være smart. 
Ikke for lydmessig nytelse, men for eksempel til å spille podkasten eller lydboka lavt i bakgrunnen mens du jobber, eller når du ønsker å gi vennene dine en smakebit på den nye platen du har lastet ned fra nettet. 

For lydkvaliteten er som ventet svært begrenset i den innebygde høyttaleren. 
Den kan sammenlignes med telefonlyd, uten snev av bass. 

To utgaver, mange farger 

Spillerne er svært like i størrelse og kommer i fargene rosa, sort, blå og hvit. 
Forskjellen er at Plus-spilleren har skjerm, radio, opptaker og stoppeklokke, funksjoner som basisutgaven ikke har. 
Den har også innebygd equalizer og bassboost slik at du kan påvirke lydbildet til en viss grad. 

Det nye gummifutteralet har en klemme på baksiden som gjør Stone velegnet til å feste for eksempel til bukselinningen eller skjortelomma. 

Ørepluggene som følger med er enkle, og har skumputer som gjør at de sitter i øret under hele joggeturen. 
Lyden i disse er ikke den beste, den blir litt boksaktig, men til sykkel- og joggeturen gir vi likevel godkjent. 
Vi tror ikke målgruppen er de mest audiofile, men et sett med bedre øretelefoner gir definitivt en bedre totalopplevelse. 

Enkelhet i sentrum 

Basisutgaven, som vi har testet de siste dagene, kan kun spille av musikken, sekvensielt mappe for mappe, eller i tilfeldig rekkefølge, med eller uten gjentakelse. 
Når du plugger spilleren i PCen ved hjelp av en helt standard USB-kabel, dukker den opp som en ekstern disk og får egen stasjonsbokstav. 
Deretter er det bare å dra og slippe musikkfilene til spilleren. 

Du kan eventuelt også bruke Windows Media Player eller det medfølgende programmet Creative Media Lite til overføringen. 

Overføringshastigheten målte vi til i snitt ordinære 2,3 MB i sekunder, noe som betyr at en fem minutters sang i 128 kbps bitrate vil ta et par sekunder å overføre. 
Spilleren støtter også WMA og Audible-formatene, mens Plus-versjonen også støtter ubeskyttet AAC-format. 

Forbedringer 

Spilleren startes ved å holde inne play-knappen et par sekunder. 
Avspillingen starter raskt og sporskifte foregår også uten nevneverdig forsinkelse. 
Heldigvis har Creative luket bort problemet med forstyrrelser mellom sangene, som vi påpekte i testen av førstegenerasjons Stone. 

Batterilevetiden er ca 20 timer, noe som er omtrent som forventet av denne typen spillere. 
Batteriet lades relativt kjapt via USB-kabelen når den er tilkoblet PCen. 

Konklusjon 

Enklere enn dette kan det nesten ikke få blitt, og det er i det hele tatt lite å utsette på andre generasjon Stone. 
Til sitt bruk er dette helt greie spillere, og med svært behagelige prislapper. 

Fra Creative har vi fått opplyst følgende veiledende priser, men aktuelle gatepriser ligger nok en del lavere: 

ZEN Stone Speaker 1GB: kr 349,- ZEN Stone Speaker 2GB: kr 449,- ZEN Stone Plus Speaker 2 GB: kr 499,- ZEN Stone Plus Speaker 4GB: kr 699,- 
