Stone Cold (DVD)
Overdrevent og dødskult! 

Et av høydepunktene i "Die Hard 4.0" er når John McClane torpederer et helikopter i lufta med en bil. 
Men dette har jeg sett før, bare at det var en motorsykkel som gjorde jobben. 

Filmen het ”Stone Cold”, en lite kjent action-b-film fra 1991 som jeg har sett mang en gang på VHS. 

Nå har filmen endelig kommet ut på DVD i USA, og jeg skal fortelle hvorfor dette er en strålende dårlig film! 

Farlige bikere 

”Stone Cold” handler om den suspenderte politimannen Joe Huff som blir tvunget av FBI til å gå undercover som John Stone og infiltrere en farlig gjeng bikere, kalt ”The Brotherhood”. 

De blir ledet av den uforutsigbare tøffingen Chains Cooper, som tar Stone under sin vinge. 
Men det blir en farlig jobb for Stone, ikke minst når bikerne planlegger å myrde en senator som presser på for å gi dødsstraff til en av deres egne. 

Latterlig overdreven 

Handlingen høres helt grei ut, ikke sant? 
Men ingenting kan forberede deg på mengden av latterlig overdreven action, umulige stunts og replikker du bare må fnise av. 

Filmen prøver å være så tøff at jeg ler og ler og elsker det! 
Regissør Craig R. Baxley har en historie med å lage filmer så tøffe at det blir ren humor. 

Som når en biker skyter en ølboks ned fra en annens skulder med maskingevær, når en tankbil eksploderer en hel bensinstasjon og når helten hopper ned fra et helikopter langt oppi lufta, gjennom et takvindu, lander på beina og reiser seg rett opp i et karatespark som slår ut en skurk. 

Brilliant! 

Det er så over toppen, så overdrevent og så dødskult at jeg ruller i sofaen av latter! 

Kjekk råtass 

Hovedrollen spilles av Brian Bosworth, som var stjerne i amerikansk fotball helt til en skulderskade stoppet karrieren. 

Han hadde markert seg som kjekk råtass med en spesiell stil, og da tenker jeg først og fremst på håret. 
Det ser ut som han går rundt med det dødt dyr på toppen. 

At han fikk tilbud om å bli skuespiller, var ikke så rart. 
Hans debut signaliserte at han kanskje kunne ta opp kampen med andre muskelmenn som for eksempel Dolph Lundgren. 

Det skulle vise seg at ”Stone Cold” ble filmkarrierens eneste høydepunkt. 

Her spiller han John Stone/Joe Huff med såkalt glimt i øyet. 
Noen stor karakterskuespiller blir han nok aldri, men har tilstrekkelig fysisk tilstedeværelse foran kamera. 

Bedre er veteranen Lance Henriksen som Chains Cooper, en fyr så tøff og ekkel at han skyter sin svikefulle dame og sier ”I need a new bitch”. 
Jeg ser at han koser seg i rollen! 

Real action-b-film 

”Stone Cold” er ute på DVD i USA. 
Den har en widescreen-versjon på den ene siden og en fullscreen-versjon på den andre. 
Bildet er overraskende godt, mastret av Deluxe digital studios. 

Lyden er bare Dolby Surround og kunne trengt en real oppfriskning. 
Ekstrastoff finnes ikke, men vi skal være glade for at ”Stone Cold” i det hele tatt er tilgjengelig på DVD. 

En real action-b-film fra tidlig 90-tall er en perfekt måte å kaste bort 90 minutter på, gjerne med øl, potetgull og et par kompiser som kan le sammen med deg! 
