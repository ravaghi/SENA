Entreprenørskap og merkevarebygging
Som de lure entreprenørene de er, vet Paul Stanley og Gene Simmons utmerket godt at de ikke kan leve kun av å selge Kiss-flipperspill, Kiss-kondomer og Kiss-kister. 
Skal merkevaren leve, må de i blant lage ny Kiss-musikk også. 
Gledelig nok tar deres 617. album opp tråden der "Sonic Boom" (2009) slapp den. 
Det betyr en "tilbake til røttene"-tilnærming til både låtskriving og produksjon. 
Det skal være hardt og konsist, og det er ikke plass til verken ballader, strykere eller synther. 
"Monster" låter derfor tøffere enn det meste bandet har gitt ut de siste 30 årene. 
Dette kunne godt ha vært oppfølgeren til "Creatures of the Night" (1982). 

Noe viktig bidrag til Kiss-katalogen – for ikke å snakke om rockhistorien – er albumet likevel ikke. 
Det mangler de minneverdige enkeltlåtene og blir i lengden for oppskriftsmessig. 
Men det vil utvilsomt bidra til å holde Kiss-sirkuset på veien i enda noen år. 
