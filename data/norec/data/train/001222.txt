Tøysetronica
Múm: 
Sing Along To Songs You Don’t Know 

Múms slør av islandsk mystikk er for lengst løftet, og tre album etter gjennombruddet står et band med en del passe gode idéer og noen barnslige innfall. 

Det har gått nedover med Múm siden de to flotte førstealbumene Finally We Are No One og Yesterday Was Dramatic – Today Is OK, og bunnpunktet nådde de med 2007s forferdelige Go Go Smear The Poison Ivy – som også var første uten vokalist Kría Brekkan. 

Sing Along To Songs You Don’t Know er slik sett en opptur, og her skal ny vokalist Sigurlaug Gisladottir ha mye av æren, som slynger nytt liv inn i et band som sårt har manglet en tydelig røst de siste årene. 

Musikalsk legger de seg tett opp til denne nyfolken som man kjenner igjen via band som Dodos, Espers og Animal Collectives Feels-album; stryker- og elektronikastyrt popmusikk som tar seg god tid, men fenger. 
I dette selskapet faller Sing Along.. for ofte inn i den grå massen, all den stund de sliter med mangel på originalitet og evne til å fenge. 
Unntakene er ”A River Don’t Stop To Breathe”, ”Húllabbalababbalúú"” og ”Sing Along”, som er blant det beste de har kommet opp med siden “Green Grass Of Tunnel”. 

Ellers preges albumet av en del skissepregede låter og et par som er direkte plagsomme (der ”The Smell Of Today Is Sweet Like Breast Milk In The Wind” (!) på alle måten tar kaken), og helhetsinntrykket blir dermed at bandet har et stykke igjen til å finne ny form, selv om dette er et lite steg i riktig retning. 
