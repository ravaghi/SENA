Elvis Costello:«National Ransom» 

(Hear / Universal) 

Elvis eklektikeren. 

T Bone Burnett- produksjon og omslag signert Tony Millionaire lurer oss til å tro at dette er mer av den akustiske antebellum-americanaen fra forgjengeren «Secret, Profane & Sugarcane». 
Men «National Ransom» er alt annet enn enhetlig: 
Tradjazz, croonerballader, Farfisa-pop og Beatles-barokk er bare toppen på den ambisiøse kransekaken. 

Costellos fraseringer er ofte intense inntil det betente, og han har liten forståelse for munnhellet «det enkle er ofte det beste». 
Det er likevel lenge siden undertegnede har hatt det så mye gøy med et av albumene hans. 
Og platen er mye bedre enn den ElCo-langspilleren den kanskje ligner mest på: kaotiske «Spike» (1989). 

BESTE LÅT: 
«You Hung The Moon». 

MORTEN STÅLE NILSEN 
