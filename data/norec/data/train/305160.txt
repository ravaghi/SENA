Bikkja lufter gutten
«Peabody & Sherman» er en festlig historietime, men kunne lagt inn mer slapstick for de minste. 

FILM: 
Peabody er klodens smarteste skapning. 
Han er forretningsmann, oppfinner og olympisk mester, blant mye annet, og ingen ser ut til å bry seg om at han er en hund. 
Peabody har adoptert en gutt, en gjennomsnittlig rødtopp ved navn Sherman som får trøbbel på skolen når han korrigerer Penny, ei jente i klassen. 
Sherman er nemlig en kløpper i historie og har førstehåndskunnskap om de store begivenhetene, noe som skyldes TILBAK, en tidsreisemaskin Peabody har funnet opp. 

Adoptert 

Som så mye annet i vår resirkulerte filmtid, er heller ikke «Peabody & Sherman» en original idé. 
DreamWorks har reist tilbake i tid, til begynnelsen av 60-tallet, da animasjonsserien «The Rocky and Bullwinkle Show» herjet på amerikanske TV-skjermer. 
Et tilbakevendende segment het «Peabody?s Improbable History» - og resten er historie. 

Det vil si, ikke bare historie. 
Filmens plot spretter i gang i vår samtid. 
Den fryktinngytende Frøken Grunion fra adopsjonsbyrået truer med å ta Sherman tilbake hvis han lager mer trøbbel på skolen, noe som fører til at Sherman og Penny tilbringer mer tid sammen, for ikke å si fortid, hvis du skjønner. 

Ordspill for galleriet 

Dette er ikke en animasjonsfilm for de aller minste. 
Mest underholdende vil den være for dem som har sans for ordspill, har hatt litt historie på skolen og hørt om Tutankhamon, Leonardo DaVinci og Marie Antoinette, for å nevne noen. 
Mye av humoren dreier seg rundt hva disse er kjent for og vil gå over hodet på en sjuåring. 

Også i «Peabody & Sherman» prøver man å appellere til de yngste med fysisk humor, men jeg lurer på om det holder. 
Trolig har foreldrene i salen mer å glede seg over. 
La meg gi en smakebit: 
Agamemnon og hans soldater sitter inni den trojanske hesten og gjør seg klare til kamp. 
Den greske hærføreren sier at det er viktig å varme opp, for husk hva som skjedde med Akilles, dere vet, hælen og de greiene der. 

Hører jeg barnelatter? 
Muligens tar jeg feil. 
Det ville være meg en stor glede. 
