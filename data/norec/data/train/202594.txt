Honda Jazz Hybrid prøvekjørt
FRANKFURT (DinSide Motor): 
Honda viste denne i Paris i oktober i fjor. 
Nå har vi kjørt den. 

Honda Jazz er en trivelig og praktisk bil i småbilklassen; en av de romslige og fleksible - nærmest en mini-fleksibil - og nærmeste konkurrent er Mitsubishi Colt. 

Først i sin klasse 

Men mens Mitsubishi har valgt å lansere en helt egen elbil basert på en mindre bil, velger Honda å putte hybrid-drivlinjen vi fra før kjenner fra Honda Insight og den morsomme Honda CR-Z, inn i Jazz. 
Den lille Hondaen av annen generasjon var for øvrig designet for dette fra starten av. 
Dermed blir Honda Jazz Hybrid den første hybridbilen i B-segmentet eller "Polo/Yaris/Fiesta/207-klassen". 

Konkurrerer mot diesel 

Noen sammenligning med elbil blir det for øvrig ikke snakk om; her dreier det seg om en elektromotor som kompletterer drivlinjen for å få ned forbruket. 
Det gjør den særs attraktiv i et marked som det japanske hvor dieselbiler er så å si ukjente; hos oss vil den måtte konkurrere mot spasommelige dieselbiler hva angår forbrukstall, CO2-utslipp og dermed avgiftsnivå. 
Forbruket på 0,45 liter per mil og CO2-utslippet på 104 gram per kilometer forteller om en økonomisk kjørende bil, men ingen revolusjon. 
Særlig når vi tenker på at første generasjon Honda Insight - riktignok en ren toseter - greide seg med 0,34 liter per mil og 80 gram CO2 og det for ti år siden. 
(Les vår test av første Insight her). 

De mer miljøbevisste vil også tenke på at bensinmotoren i kombinasjon med elmotor slipper ut langt mindre partikler og nitrogenoksid enn nevnte diesel-alternativer, hvilket er bedre for lokalmiljøet. 
Elmotor og batteripakke veier for øvrig ikke så mye og bilens tjenestevekt holdes nede på under 1.200 kilo. 
Øvrige dimensjoner er som følger: 
Lengde: 390 cm, bredde: 169,5 cm, høyde: 149,5 cm. 

Kjent kombinasjon 

Drivlinjen består av en kompakt 1,3-liters bensinmotor som opererer parallellt med en liten elektromotor og overfører mer eller mindre kombinerte krefter, avhengig av typen kjøring, til forhjulene via en trinnløs automatkasse (CVT). 
Honda kaller sitt hybridsystem IMA, som står for Integrated Motor Assist. 
I forhold til Toyotas system er det både enklere, lettere og billigere. 
I hovedsak tjener det til å bidra med krefter til akselerasjon og overta en del av belastningen ved krusing samt lade batteriet ved deselerasjon og nedbremsing. 
IMA er med årene blitt både lettere, mer kompakt og billigere å produsere, hvorav beslutningen om å introdusere det også i en småbil. 

Tallene er gjenkjennelige: 
Bensinmotoren yter 88 hestekrefter og 121 newtonmeter. 
Elmotoren bidrar med 14 hestekrefter og 78,5 newtonmeter. 
Maksimal kombinert ytelse er 98 hester og 167 newtonmeter. 
Dette gir en 0-100-tid på 12,6 sekunder og en toppfart på 177 km/t. 

Trinnløst mas 

Den trinnløse CVT- girkassen - som for øvrig er utstyrt med en momentomformer - har programmerte trinn og hendler på rattet som gjør det mulig å "gire". 
Det gjør det mulig å redusere turtallet ved landeveiskjøring, men vi opplevde likevel denne transmisjonen som ganske masete; overlatt til seg selv legger den seg på høyt turtall så snart man kjører litt aktivt - og blir der. 
Lydnivået blir dermed i overkant av det behagelige. 
Dette er en girkasse som passer best til by- og småkjøring. 

Godmodig 

Vi opplevde bilen som kvikk nok i de lavere hastigheter. 
På motorvei og landevei holder den følge med trafikken, men heller ikke mer. 
Kjøreegenskapene kan karakteriseres som godmodige, men styringen som er av den elektriske typen, er svært lett og temmelig ufølsom. 
Altså best i byen også her. 
Komforten oppleves som grei nok for segmentet men med middelmådig filtrering av korte ujevnheter i veibanen. 

Egen design 

Jazz Hybrid har fått noen endringer i eksteriørdesignen; frontspoileren har en mer markant leppe, frontlysene har blå kromdekor bak glassene og baklyktene har fått klar plast. 
Interiøret er gjenkjennelig og bærer også i hybridversjonen preg av bruk av billige materialer - kvalitetsopplevelsen er ikke på topp. 
Men Jazz skal ha for en mengde praktiske oppbevaringsrom og et veldig OK ratt. 
Setene er på det jevne for en småbil og gir begrenset støtte. 
Selve instrumentene er godt lesbare og har de pedagogiske funksjonene vi kjenner fra Insight; normalt er belysniingen blå, den blir grønn når man kjører økonomisk og rød i motsatt tilfelle. 
Dessuten deles det ut blomster på displayet etter hvert som man får til den ønskede miljøvennlige kjørestilen. 
En ECON-knapp hjelper til å oppnå dette. 

Genial plassutnyttelse 

Her imponerer Jazz. 
For det første sklir sitteputen automatisk ned og frem når man legger bakseteryggen ned, uten at man trenger å fjerne hodestøtten. 
Dermed blir gulvet helt flatt og dessuten ganske lavt. 
I tillegg kan både sittepute og seterygg, når de er lagt sammen, vippes opp fra gulvet og låses fast stående, parallelt med der seteryggen vanligvis står. 
Det gir en oppsiktsvekkende lastehøyde der baksetet vanligvis befinner seg og er veldig smart dersom du skal frakte skapdører, flatskjermer eller andre store gjenstander. 

Honda Jazz Hybrid kommer i to utgaver: Comfort og Elegance. 
Importørprisen er henholdsvis 209.000 kroner og 229.000 kroner. 
Elegance har følgende utstyr i tillegg til Comfort: 
- Blinklys i klart glass i de utvendige speilene - 15-tommers aluminiumsfelger - Tåkelys - Lydkontroller på rattet 
- Cruisekontroll 
- Skinnratt 
- Diskanthøytalere 

For å konkludere: 

Honda Jazz Hybrid er en trivelig, praktisk og romslig bil med kompakte yttermål som gjør den svært anvendelig, hovedsaklig til bykjøring. 
Opplevd kvalitet ligger et stykke bak de beste i klassen og komforten er på det jevne - med unntak av støynivået, som fort blir noe påtrengende hvis man ikke kjører økonomisk og overstyrer CVT-girkassen for å redusere turtallet. 
Med sin hybriddrivlinje er det den første i sitt slag i denne klassen, og samtidig Norges billigste hybrid. 
Men billig går det ikke an å kalle den - det finnes en god del småbiler som gir like gode ytelser til en rimeligere pris. 
Men kombinasjonen praktiske aspekter/miljø-image er ganske unik. 

Vi har kjørt Honda Jazz (ikke hybriden) i duell mot Toyota Yaris. 
Hvordan det gikk, kan du lese om her. 
