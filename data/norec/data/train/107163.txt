Døds nydelig!
Regi: 
Tim Burton og Mike Johnson. 
Stemmer: 
Johnny Depp, Helena Bonham Carter, Emily Watson, Joanna Lumley, Tracey Ullman, Albert Finney, Christoper Lee. 
USA. 
Animasjon. 

Absolutt herlig, nydelig grotesk, makabert morsomt og genialt lydlagt animasjons-skrekk. 

Regissør Tim Burton er da også en mann som helt siden «Beetlejuice» (1988) har vært en slags yppersteprest i Kirken Av De Siste Dagers Groteskerier. 
En stor filmpoet er han også, hvilket kan bivånes, for eksempel, i den stadig aktuelle «Charlie og sjokoladefabrikken». 

«Corpse Bride» beveger seg mellom et dystert sen-viktoriansk klasse-England og et enda dystrere dødsrike. 
Victor skal tvangsgiftes - men faller loddrett for sin nydelige brud. 
Dessverre faller han også loddrett ned i Dødsriket, der en forsmådd og giftesyk «kadaver-brud» er mer enn villig til å oppfylle sin døds høyeste ønske. 

Animasjonen er ellevill, et nokså gjenomført musikal-element er tatt ut i virkelig vakre og virkningsfulle sanger. 
Og dialogen, da! 
Noen av klodens skrapeste og beste skuespillere overbeviser totalt med sine bare stemmer! 

Og, heldigvis: 
Det er ingen norsk dubbing denne gang, bare undertekster. 
Noe annet ville vært en dødssynd. 

Anbefales, på det aller sterkeste, for alle med skjeletter i skapene. 
