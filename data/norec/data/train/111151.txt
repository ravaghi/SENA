Jaa9 og OnklP «Lasse»
(Knirckefritt / Sony) 

Norsk hip hops «to trøtte typer». 

At Jaa9 og OnklP kaller sine to minialbum av året «Lasse» og «Geir» (sistnevnte kommer senere i år - det skal være Robyn-esque i 2011), etter Wam & Wennerøds film fra 1976, er trolig ikke så «ironisk» som man først skulle tro. 

For det er noe besluttsomt uglamorøst ved Pål Tøien (OnklP) og Johnny Engdal Silseth (Jaa9). 
En utenforhet som har preget dem helt siden Dirty Oppland-dagene, via hitsingelen «Kjendisparty» fra 2004 og til en av norsk hip hops store klassikere, «Glir forbi» fra 2009. 

Perspektivet er det til arbeiderklasseguttene fra «bondelandet» som har inntatt «storbyen» (Oslo - alt er relativt). 
Med det målet å gjøre den til sin egen («To elefanter»), uten å glemme hvor de kom fra («Ut av byen») eller forandre seg («Cap og hoodie», «Du eller jeg»). 

Den usedvanlig artige noveltysingelen «Partysvenske» kunne lett ha spist opp denne kortspilte platen. 
Men den passer inn både temamessig og musikalsk. 
Store deler av «Lasse» har et 1980-tallsaktig preg som, paradoksalt nok, føles som akkurat nå. 
Glorete synthfanfarer, brede, tydelige beats og funk à la Prince. 

Platen mangler en «Glir forbi». 
Det er litt dumt, nå som vi vet hva de egentlig kan. 
«Lasse» er uansett 20 helt ukjedelige minutter i selskap med norsk hip hops mest verdifulle kjøkkenbenkrealister. 

BESTE LÅT: 
«Ut av byen» 

MORTEN STÅLE NILSEN 
