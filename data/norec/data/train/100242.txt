Snoop Dogg «Ego Trippin»
(Geffen/Universal) 

Å høre på en ny Snoop-plate er som å sveipe innom en TV-serie du ikke egentlig sluttet å se på; den bare havnet i bakleksa fordi den gjentok seg selv i vel stor grad. 
Det ble etter hvert vanskelig å skille den ene sesongen fra den andre, for ikke å snakke om den åttende fra den niende. 

Når du først setter deg ned og følger med, husker du hvorfor du var så hektet før - det var veldig spennende i begynnelsen. 
Og det kunne det vært fortsatt, hadde det ikke vært for at plottet er blitt utvannet og episodene for lange. 

Skuespillerne og regissørene holder imidlertid jevnt over god klasse, og du skjønner at hovedrolleinnehaveren er såre fornøyd med å holde seg til det han kan. 
Filmstjerneambisjonene ble oppfylt på nittitallet; nå er det trygg TV-underholdning som gjelder - og selv når det blir skummelt husker du at det er jo bare fiksjon, dette. 

ANBEFALTE KJØP: 
«Gangsta Like Me», «Sexual Eruption», «Whateva U Do», «Why Did You Leave Me» 
