MINITEST:Zoom Q3 

Noen ganger er lyden viktigst, faktisk oftere enn man tror. 

De senere årene har det dukket opp flere gode lydopptakere som tar opp i stereo med høy kvalitet og lagrer data på minnekort. 
Disse har blitt svært populære både blant proffer og entusiaster i mange forskjellige sammenhenger. 

Det finnes også et enormt utvalg av små apparater som tar opp video, fra mobiltelefoner til videokameraer. 
Men det er ikke mange av disse som tar opp lyd i spesielt god kvalitet, snarere tvert i mot. 

Mange vil gjerne ta opp live musikk på video, men resultatet blir ikke spesielt tilfredsstillende, fordi lyden som regel blir helt krise. 
Spiller du i band, eller har venner eller unger som spiller i en eller annen sammenheng, må du godt opp i pris før du får et kamera som håndterer lyd uten å vrenge på grunn av for høy følsomhet, eller "pumper" nivået på grunn av automatisk volumkontroll. 

Også for proffbruk er det mange ganger behov for en kvalitetslydopptaker som også kan fange video, og det er ikke alltid behov for topp HD-videokvalitet. 
Spesielt ikke i forbindelse med musikk, intervjuer eller reportasjer. 

Zoom Q3 Handy Video Recorder 

Selve opptakeren er litt større enn en fjernkontroll, har innebygde stereo mikrofoner i X/Y posisjon for ekte stereo og tar opp på SD-minnekort på opptil 32 GB (SDHC). 
Opptakstiden er opptil 16 timer, oppløsningen på video er 640x480 (VGA) og lyden kan tas opp i MP3 opptil 320 kbps eller WAV i 48 kHz/24-bit. 
Du kan også ta opp rene lydopptak (uten video) i 96 khz/24bit WAV. 

Det er et 2,4-tommers display og et oversiktlig betjeningspanel. 
I prinsippet kan du bare slå den på, peke mot objektet og trykke Rec for å ta opp, hvis du vil bruke innstillingene fra forrige gang. 

Det er ingen instillinger på video, objektivet har fast brennvidde og fokuserer fra 0,8m til uendelig. 
Opptakene tas opp i MPEG-4 SP. 
Du kan zoome under opptak med "<<" og ">>" knappene. 

På venstre side finner du inngang til strømforsyning (den kjører også på 2 AA batterier), utgang for hodetelefoner/forsterker, velger for video eller bare lydopptak, følsomhetsvelger for lydnivå og av/på knapp. 

På høyre side finner du luke til SHC kort, utgang til TV (overgangskabel følger med) og en USB-plugg med en liten kabelstump, som kan felles inn i opptakeren. 

På undersiden er det gjenger for stativ. 

I bruk 

Som nevnt over er den latterlig enkel å bruke. 
Du velger opptaksformat, så er det bare å trykke Rec, og innstillingene huskes til neste gang du slår den på. 

For å spille av opptakene trykker du avspillingsknappen under displayet. 
Du kan lytte i innebygd høyttaler eller i hodetelefoner. 

For å overføre opptakene kan du bruke opptakeren som USB-kortleser, du bare trekker ut pluggen og kabelen og kobler den til PC-en. 
Har du allerede kortleser er det bare å sette i kortet og spille av derfra, eller overføre til PC-en og redigere, sende videre eller arikvere. 

Det følger med en svært enkel programvare for redigering, her kan du bare kutte i begynnelsen og slutten, for å fjerne ventetid før og etter opptaksstart/slutt. 
For videre redigering kan du bruke et hvilket som helst annet kurant videoredigeringsprogram. 

Blir det bra? 

Vi fikk bare anledning til å leke oss med opptakeren i noen korte timer, og testet den på simulerte intervjuer og reportasje. 
Det fungerte helt utmerket til det meste under normale forhold, problemene dukket ikke uventet opp ved dårlige lysforhold og næropptak. 
Men lyddelen fungerer svært overbevisende, og både tale fra intervjuer og objekt kommer godt inn på opptaket, i tydelig stereo. 

Til musikkopptak fikk vi ikke tid og anledning til å ta opp live band, men noen takter på vårt gamle Hammond ble helt utmerket. 

Du kan også se opptaket på YouTube 

Det er tre innstillinger for opptaksnivå, L, H og Auto som står for lav følsomhet (høy lydkilde), H for høy følsomhet (lav lydkilde) og Auto som stiller seg inn automatisk etter det høyeste lydnivået. 
Auto fungerte overraskende bra, fordi den ikke justerer lydnivået opp, bare ned. 
Dermed får du ingen pumping i lydnivået, som hos andre opptakere, som hele tiden prøver å tilpasse seg til skiftende lydnivå. 

Til musikkopptak vil det være en fordel å velge en av de faste innstillingene, men her hadde det vært optimalt med bedre justeringsmulighet, det er stor forskjell mellom Lav og Høy følsomhet. 
Imidlertid blir opptakskvaliteten såpass bra på lav følsomhet, at du som regel kan dra opp nivået i ved avspilling eller redigering uten at det blir problematisk. 
Forvrengte opptak pga for høy følsomhet er det derimot ingen ting å gjøre med, verken på denne opptakeren eller andre opptakere som hittil er oppfunnet... 

Konklusjon 

Zoom Q3 er en lydopptaker med video og gjør jobben på en svært overbevisende måte. 
Lydkvaliteten kan sammenlignes med rene lydopptakere i samme klassen, betjeningen og de praktiske egenskapene er logisk og enkel. 
