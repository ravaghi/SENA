Arroganse og verdighet
Oasis: 
Dig Out Your Soul 

Det tohodede Gallagher-trollet har endelig kommet til bunns i hva som gjorde de første Oasis-platene så engasjerende – jepp, minneverdige melodier – men slipper strupetaket hakket for tidlig. 

Oasis-fans er en egen rase blant verdens musikkelskere; en tålmodig, lojal og – etter alt det entusiastiske ståket i forkant av Dig Out Your Soul å dømme – temmelig ettergivende gjeng; optimistiske inntil det kørka. 

For resten av oss skulle det noe mer enn en flott singel til for å mobilisere de virkelig grandiose forventningene til kvartettens sjuende studioalbum – det har tross alt blitt svidd av noen millioner liter frityr på det britiske øyriket siden den perverst virkelighetsfjerne sitatmaskinen Noel Gallagher og hans menn overbeviste musikalsk. 
Gode enkeltøyeblikk har forekommet, ikke minst på forrige fullengder, Don’t Believe The Truth, men det helstøpte albumet har uteblitt. 
Inntil nå. 

Dig Out Your Soul er nemlig en mildt sjokkerende solid ansamling av kvalitetene som i sin tid gjorde Oasis til et av verdens største og mest underholdende band. 
Her er det melodiske håndverket for en gangs skyld sidestilt med den umiskjennelige, snerrende energien bandet har meislet ut av rockehistoriens bautaer, fra Revolver til The Stone Roses. 

Den monumentale åpningstrioen er like deler bukett og knyttneve, mens Liams ”I’m Outta Time” kappes med storebrors ”Falling Down” om å stå for albumets obligatoriske Beatles-tangering – sistnevnte om ikke for annet enn Ringo-avkom Zac Starkeys nytapning av fars innsats på den klassiske syrehymnen ”Tomorrow Never Knows”. 

"The Shock Of The Lightning" 

Det er først mot slutten det begynner å glippe. 
Liam, Gem Archer og Andy Bell får boltre seg som låtskrivere over de fire siste sangene, og uten at de gjør skam på noe som helst, makter de ikke å opprettholde overskuddet som preger platens første halvdel. 
Svakest er avslutningen ”Soldier On”, en sliten og uferdig låt som ville passet inn på den svake skiva The Verve nylig slapp. 

Like fordømrade fullt: 
Med Dig Out Your Soul er Oasis offisielt friskmeldt. 
Det er igjen mulig å glede seg til fortsettelsen. 
Ærlig talt – hvem hadde egentlig forestilt seg det? 
