Rett og slett irriterende dårlig
Gym Class Heroes. 

ALBUM: 
Den seks år gamle hitten «Cupid's Chokehold/Breakfast in America» er nok fortsatt den største fjæra i capsen for amerikanske Gym Class Heroes. 

Deres femte album - «The Papercut Chronicles II» - genererer dessverre få nye hits-fjær å bruse med for bandet. 
Fusjoneringen av pop/rock, rap og forsiktig metal-flørt høres både masete og datert ut. 

Ytterligere forringet av svakt låtmateriale, manglende humor og/eller dybde i tekstene og et knippe uinteressante gjestevokalister (Adam Levine fra Maroon 5 og Ryan Tedder fra OneRepublic, for å nevne to). 

Midtveis skaper bandet et minstemål av interesse, med den refrengfyldige «Solo Discotheque» og småsinte «Nil-Nil Draw». 
Dette er imidlertid kun to svake blaff i en ellers massiv smørje av et overprodusert og begivenhetsløst album. 

Stryk, nedsatt ordenskarakter og ingen vits i å søke nytt opptak. 

Rett og slett en irriterende dårlig fusjonssmørje. 
