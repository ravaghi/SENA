Lavmælt familiedrama
«Huset ved sjøen» krever en god dose tålmodighet, men historien som utspiller seg er absolutt verdt tiden. 

Filmens tempo er som bølger som slår mot stranden, og er med på å understreke det rolige livet som er levd og leves i den pittoreske, lille bukten i Middelhavet. 

Tre middelaldrende søsken vender hjem etter at faren har fått slag. 
Hjem til stedet de har tilbrakt sine barne- og ungdomsår, og hvor det fant sted en stor familietragedie 20 år tidligere. 

Vonde følelser som har blitt fortrengt kommer til overflaten, men det er ikke det eneste som skyller inn med tidevannet. 
For i bakgrunnen av det lavmælte familiedramaet, får vi høre gjennom militære som med jevne mellomrom kommer innom, at det stadig er flyktninger som kommer i land langs kysten. 
De blir oppfordret til å melde fra hvis de ser noen, og da de en dag finner tre svært unge barn som gjemmer seg skitne, sultne og kalde i skogen, må de ta et valg. 

Helhetlig er det en veldig fin og rørende film med sjarmerende karakterer. 
Selv om jeg har sansen for at tempoet roes ned litt innimellom, blir det til tider litt for tregt for min smak. 
Og filmskaper Robert Guédiguian kunne med fordel ha bygget litt mer opp under konfliktene og tragediene som ligger i bunn for å gi filmen mer nerve og dramaturgisk framdrift. 
