Stilfull vold
Regi: 
Takeshi Kitano. 
Med Takeshi Kitano, Tadanobu Asano, Michiyo Ogusu, Gadarukanaru Taka, Yuko Daike, Daigoro Tachibana. 
Japansk. 

Japansk og meget stilfull folklore-vold. 

Legenden om Zatoichi, den blinde, omvandrende massør - som egentlig er en mester med sitt barberskarpe sverd skjult i vandrestaven, er meget velkjent i Japan. 
Det skal være laget dusinvis av filmer om ham. 

Så han er på kjent grunn, den ellers uutgrunnelige Takeshi Kitano, en av filmverdenens mer odde helter. 
Opprinnelig en standup-komiker, som til nå har beveget seg aldeles ubesværet mellom den groveste vold og de mildeste barnefilmer. 

I denne filmen blir han fattigfolks lave beskytter. 
Med stor sans for også å ordne opp i livets mer trivielle forhold. 

Og han gjør det med en blanding av skarpskåren vold og energisk komedie - på en så avvæpnende og underholdende måte at man faktisk ikke kan gjøre mye annet enn å gi seg over. 
Hodeløst, selvfølgelig. 
