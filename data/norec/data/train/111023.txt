TV-anmeldelse:Konfliktfri kosetur 

Da TVNorge sist kjørte kjendiskappløp til Nordkapp, hadde de en samling kjeklete og sutrete konkurrenter. 

Og det var ganske god TV å se Tommy Steine grine i en fjellvegg og Kjersti Grini fnyse frustrert av Lillian «Jeg trodde vi bare skulle på en liten tur» Müller. 

Men første episode i denne runden tyder på at vi har med et alt for harmonisk turlag å gjøre. 

Lene Alexandra Øien er sporty og flink, Linda Medalen fremstår som et menneskelig aggregatanlegg og Pål Anders Ullevålseter gjentar stadig hvor fint det skal bli å få se mer av sitt eget land. 

Riktignok er Vendela Kirsebom litt forsiktig og lite glad i å ligge i telt, Mina Hadjani må hvile ofte i bakkene og Abid Raja er lite begeistret for vann. 
Men de er alle så støttende og positive at programmet til tider minner mer om en helligdagsreklame for 4H enn en tøff konkurranse. 

Når duellantene synes det er «egentlig helt greit» og «rettferdig» å være i fare for å bli slått ut, kan du like gjerne sette på en VHS fra leirskolen i 6. klasse. 

«71 GRADER NORD 
- NORGES TØFFESTE KJENDIS»: 
TVNorge mandager kl. 20.30. 

INGVILL DYBFEST DAHL 
