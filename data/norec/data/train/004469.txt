Seventh Son – Den siste lærling
Elendig fantasyfilm. 

De første minuttene av Seventh Son – Den siste lærling kan fort forveksles med Game of Thrones. 
Kit Harington, kjent fra sistnevnte i rollen som Jon Snow, ser ut til å ha vandret fra ett sett til et annet og tilfeldigvis ramlet inn i en fantasyfilm. 

På tross av sine korte minutter på lerretet i starten av Seventh Son av gjør Harington det best på lerretet av alle, det til tross for at filmen gjennomsyres foran og bak kamera av erfarne toppnavn. 

Mulighetene for en storslagen eventyrfilm er til stede i bøkene Seventh Son er basert på, «The Spook's Apprentice» av Joseph Delany, men mulighetene skusles bort på skuespillere som mislykkes i de tildelte rollene, på lite overbevisende spesialeffekter, og på et manus uten en samlende retning. 

Pinlig for Moore og Bridges 

Verst av alt er det å se hvordan Julianne Moore, i rollen som heksa Malkin, og Jeff Bridges, i rollen som demonjegeren John Gregory, fremstår som direkte latterlige i sine respektive roller. 

Også hovedrolleinnehaver Ben Barnes, kjent fra rollen som prins Caspian i Narnia-filmene, engasjerer i liten grad som gårdsgutten Tom Ward. 
Han blir demonjegerens nye læregutt, slik tradisjonen er for syvendesønner av syvende sønner. 

Gregory har i mange år kjempet mot sin gamle fiende Malkin, en bitter heks på jakt etter hevn for tapt kjærlighet. 
Moore er til vanlig en svært god skuespiller, men hennes forsøk på å mane frem en overnaturlig skikkelse på lerretet sables ned av støyete bruk av dataeffekter. 
Også filmbildet er i enkelte scene svært utbrent og lyst, noe som på svært uflatterende vis fjerner fargene fra filmbildene. 

Samme skjebne som Moore lider Bridges, som gurgler frem sitater med en forkledd surfedialekt. 
I Seventh Son klarer ikke den prisbelønnede skuespilleren å legge fra seg The Big Lebowski-faktene. 

Først etter en time finner filmen en viss retning i fortellingen, men det er for sent. 
Da har regissør Sergei Bodrov allerede snublet seg gjennom kleine romantiske øyeblikk med Ward og heksedatteren Alice (Alicia Vikander) og usammenhengende actionscener hvor demoner må nedkjempes. 

Overraskende dårlig 

Bak filmen står i tillegg toppnavn som Steven Knight (Locke) og Charles Leavitt (Blood Diamond) på manus, Oscar-vinner Marco Beltrami på musikk, Newton Thomas Sigel (X-Men og Drive) på foto, og John Dykstra (Star Wars) på effekter. 
At kvaliteten på arbeidet er så lavt, og retningen så manglende, er overraskende. 

Seventh Son har noen få øyeblikk som driver spenningen og fantasien, men dette overskygges av enkelte øyeblikk som er direkte pinlige for de involverte. 
Ambisjonene er tydelige, med erfarne filmfolk i de fleste ledd, men viljen til å skape en god film har i dette tilfellet vært større enn evnen 
