Ida Jenshus «Color Of The Sun»
(Mercury / Universal) 

Et tvers gjennom trivelig bekjentskap. 

Tetplasseringen på NRK1s «Lyden av lørdag» er historie, og som så mange andre vinnere av talentkonkurranser før henne må Ida Jenshus nå bevise at det ikke var en tilfeldighet at hun seiret. 
Det fikser hun helt greit. 

Viser? 
Folk? 
Alternativ country? 
Eller bare en fin stemme? 
Alt passer når Ida Jenshus - med litt for tykk aksent, men med et ubestridt låtskrivertalent for sjangeren - geleider oss inn i sin mer personlige omgangskrets som blant annet omfatter klassiske visesangere og ikoner som Emmylou Harris, Dolly Parton og Joni Mitchell. 
Blant veldig mange andre. 

Til tider virker Jenshus ganske så nesegrus i sin holdning overfor egne idealer, noe som truer med å gå ut over hennes eget personlige avtrykk. 
Lett gjenkjennelig er også den varme, akustiske signaturen til produsent Håkon Gebhardt og miljøet rundt innspillingsstedet, Lars Liens Larsville-studio. 
Jeg savner likevel at Ida Jenshus bruker stemmen sin i et enda større spekter, men det er liten tvil om at denne debuten bærer bud om at akkurat dette kommer til å skje etter hvert. 

ANBEFALTE KJØP: 
«Blue Eyed Girl», «Restless Kind», «For The Nation» og «Million Ways». 
