Rumer:«Boys Don't Cry» 

(Warner Music) 

Fremdeles behagelig. 

Rumer - eller Sarah Joyce - brakdebuterte med «Seasons Of My Soul» for halvannet år siden, et nydelig album der Rumer briljerte med fløyelsmyk Karen Carpenter-stemme i delikate soulpoparrangementer. 
Stemmen og stemningen er her fremdeles, men like oppsiktsvekkende blir aldri denne oppfølgeren. 

«Boys Don't Cry» tar utgangspunkt i syttitallslåter fra mannlige singer/songerwriters, fra Todd Rundgren til Townes van Zandt. 
Enkeltnumrene mangler nok litt av sin opprinnelige verdi når de rumerifiseres på en slik polert måte som her. 
Likevel går det ikke an å ikke la seg tidvis hypnotisere av den forbløffende, kontrollerte kvaliteten i Rumers stemme. 
Likte du debuten, er det mer enn nok å hente her også. 

BESTE LÅT: 
«Sara Smile» (Hall&Oates) 
