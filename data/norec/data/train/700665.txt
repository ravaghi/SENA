Sean Penn i storform
Sean Penn berger en actionfilm som sauser litt for mange elementer sammen. 

Regi: 
Pierre Morel. 
Med: 
Sean Penn, Javier Bardem, Idris Elba, Melina Matthews, Mark Rylance, Ray Winstone, Jorge Leon Martinez, Jasmine Trinca. 
Spania/Frankrike/Storbritannia 2015. 
1 time 55 minutter. 
Aldersgrense: 15 år. 
Egnethet: Ungdom/Voksen. 

Ifølge filmens avsluttende ord, har regissør Pierre Morel villet lage en film om hvordan et multinasjonalt selskap går over lik for å få tak i verdifulle råstoffer fra u-land. 
Da er det synd at manusforfatteren har sett seg nødt til å flette inn en klisjéfylt trekanthistorie om helten, kjæresten og rivalen som tidvis overskygger det egentlige temaet. 

Plotet starter i Kongo, et land der slett ikke alle hvite jobber i idealistiske hjelpeorganisasjoner. 
Her er det fritt fram for iskalde leiemordere som iverksetter lysskye planer for at oppdragsgiverne skal kunne suge fortjeneste ut av et land rikt på naturressurser. 

Nok sagt. 
Åtte år etter den dramatiske prologen i Kongo oppdager Sean Penns skikkelse, Jim Terrier, at noen vil ta livet av ham. 
Resten av filmen tar ham til England og Spania for å komme til bunns i hvem forfølgerne er. 

Passiv og sjokkert 

Men oj oj. 
Javier Bardem passer som hånd i hanske til å spille den sleske fyren som rapper dama fra Penn. 
Hun spilles av Jasmine Trinca, men er dessverre utformet som en høyst gammeldags, i betydningen passiv kvinneskikkelse: 
Yndig lege får posere i bluser som så vidt dekker baken. 
For øvrig får hun lite annet å spille på enn å bli sjokkert over alt som følger av å ha innlatt seg med feil folk. 

For dette er blodig og etter hvert spennende action der Sean Penn kan vise fram sine svulmende muskler. 
Han kommer ikke lett til seier ettersom årelang, støyskapende omgang med rifler og tunge våpen har fylt hjernen hans med amyloid plakk. 
Solid spill av Penn berger filmen, men synd altså at jakten på råstoff i u-land blir redusert til mannfolk som bekjemper hverandre med kniver, kuler og krutt. 
