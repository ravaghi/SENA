PRØVEKJØRT:Audi RS5 

Audi quattro fyller 30 år i år og feirer det med å lansere RS5 som tar pusten fra selv hardbarkete sportsbilentusiaster. 
I München: 
Tekst: 
Knut Arne Marcussen Foto: Audi 

240-250-260-270 km/t og det bare fortsetter… 
Hvor skal dette ende? 
Ja, der ja. 
Først når speedometeret viser 290 km/t trer fartsperren inn på Audis siste leketøy – RS5. 
Vi dundrer på sørover for München i Tyskland på utmerkete Autobahn, og jafser i oss mil etter mil mot den østerriske grensen i høyt tempo. 
Testbilen har fartsperre forhøyet til 280 km/t, noe som er ekstrautstyr utover den normale 250 km/t-sperren. 

Gåsehud 

Noe lærer vi da også når vi tukter Audien på denne måten – den har enormt med krefter. 
V8-motor på 450 hester jobber opp mot turtallsperren på 8500 omdreininger. 
Lyden er rett og slett gåsehud-god! 0-100 km/t går på uanstrengte 4,6 sekunder med sjutrinns S tronic-kasse (sekvensiell girkasse) som standard. 

Quattro-minner 

Selv i høy fart er RS5 stabil som bare det og når vi nærmer oss svingete fjellveier før alpene, kommer nyvinninger i firehjulstrekksystemet quattro frem. 
For det er nå 30 år siden Audi lanserte quattro som igjen revolusjonerte rally gruppe B. 
Blant annet oppnådde Walter Röhrl stor suksess med Audi Quattro S1 da har kjørte fra alt og alle. 

Audi liker å trekke frem historikken og viser til at RS5 er en verdig arvtager til den gamle rallybilen. 
Ikke det at bilene har mye til felles utover å være coupé da. 
Men quattro-systemet er blitt bedre på flere måter. 
På bakakselen sitter en sportsdifferensial som jobber for å motvirke understyring. 
Via elektronikken både bremses det og sendes krefter til de hjulene som behøver det. 

Kjenner kreftene jobber 

Midtdifferensialen er ny og fordeler nå mer krefter mellom for- og bakhjul. 
I utgangspunktet er fordelingen 60 bak og 40 foran. 
Den nye differensialen tillater inntil 70 prosent krefter på forhjulene og hele 85 prosent bak. 
I praksis kjenner vi dette når ESP er avslått og du gir flatt jern svingen igjennom. 

Du kjenner kreftene formelig jobber frem og tilbake mellom for- og bakhjul der det i øyeblikket er mest hensiktsmessig. 
De som har prøvd dette på glatt underlag har kun godt å melde av erfaring. 
Audi A5 kom for tre år siden og er merkets vakreste modell. 
Med RS-styling, som betyr store fangere, gittergrill, alu-plast, diffusor og justerbar hekkspoiler, er den blitt enda tøffere. 

Den er rett og slett sint! 
Herlig er det da å tenke på at RS5’en også kan være snill som et lam og kjøres av selv bestemoren din. 
Med Audis ”drive select”-system kan du nemlig individuelt tilpasse fasthet og sportslighet etter førerens ønsker. 
Programmet går fra comfort, auto og til dynamic som det mest sportslige. 

100 000 over konkurrenten 

Senere i år blir bilen tilgjengelig med såkalt Dynamic Ride Control som justerer stivheten i demperne. 
Kobler du ut S-knappen er heller ikke motorlyden fullt så potent og alt utenom utseendet tas noen hakk ned. 
Prisen går ikke ned av den grunn og den kan gi hodepine for de fleste Audi-fans. 
Rundt 1,6 millioner kroner i startpris antyder importør Harald A. Møller. 

Det er cirka 100 000 kroner over hovedkonkurrent BMW M3 og det er før du har begynt å se på ekstrautstyrslista. 
For selv i denne klassen vil det dra seg til med ekstrautstyr. 
De virkelig gromme sportsstolene vil for eksempel koste rundt 70 000 kroner ekstra. 
Ingen tvil om at det koster å være kar! 
