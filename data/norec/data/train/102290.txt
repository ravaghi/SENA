Plateanmeldelse:Volbeat: 
«Outlaw Gentlemen & Shady Ladies» 

Muskuløse dansker. 

I det stille har danskenes store hardrockband bygd seg opp en så stor menighet også i Norge at de denne uken - litt sensasjonelt - går helt opp til førsteplass på VGs albumliste. 
Deres femte studioalbum siden 2001 er inspirert både i tittel, låtnavn og enkelte musikalske innslag av spaghetti-westerns. 
Det er likevel hardrocken med metalkanter Volbeat rendyrker. 
Lyden er fet og muskuløs, riffene tyktflytende som råolje og melodiføringen imponerende gjennom store deler av platen. 
Det er et veldig jevnt album, dette, selv om det mangler de store enkeltlåtene. 

Samtidig er det lett å forstå bandets appell når lydbilde og produksjon flørter med storslåtte og selvsikre arena-ambisjoner. 

Det som taler litt imot Volbeat er at bandets sjef, Michael Poulsen, åpenbart har et Metallica-kompleks. 
Låtstrukturene røper dette ganske kjapt, og ikke minst har Poulsen selv en stemmesnert som tidvis fremstår som en kopi av James Hetfield. 
Og helt der oppe er ikke Volbeat ennå, tross førsteplass i Norge. 

BESTE LÅT: 
«My Body» 
