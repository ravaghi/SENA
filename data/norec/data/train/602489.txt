Brutalt av Børud
Har du ventet på et nytt album fra Extol? 
Ventetiden over. 

Metal 

Fleshkiller 

«Awaken» 

(Indie Recordings) 

Extol sin karakteristiske sound har gjennom frontmannen Ole Børud blitt overført til hans nye prosjekt med det mindre tiltrekkende navnet Fleshkiller. 

Låten «Parallel Kingdom» åpner bandets debutalbum i heftig progressiv death og trash metal-stil med Børud sine kjente vokalharmonier og gitar-voicinger. 

Man begynner straks å lure på hva forskjellen er mellom hans nye prosjekt og Extol, men etter hvert blir det klart at hans nye medmusikere også har fått en sentral plass i lydbildet. 

Med i bandet er Elisha Mullins fra The Burial, Ole Vistnes på bass og Andreas Skorpe Sjøen på trommer. 
Mullins sin kraftfulle growling gjør at Fleshkiller fremstår som enda mer brutalt – noe som også bygges opp av mengder av tunge og mørke riff. 
Samtidig får lytteren noen dynamiske pusterom med melodiske gitarer og vokallinjer mellom slagene. 

Det kristne budskapet er også sentralt i Fleshkiller sine tekster selv om det ikke alltid er like lett å tyde. 

Bandet viser teknisk overskudd og imponerer gjennom flere av sine låter. 
Likevel kunne bandet med fordel tøye grensene enda lenger. 
