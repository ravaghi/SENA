Iørefallende og fandenivoldsk som alltid
Kvelertak med ny singel. 

LÅT: 
Når man har opplevd den formidable suksessen som har vært Kvelertak og deres debutplate til del, ville nok de fleste han kjent det klamme forventningspresset som ganske tyngende. 

Sånt må man kanskje ta med på kjøpet når man har laget en av norgeshistoriens beste rockeplate? 

Når man hører «Bruane Brenn», er det to ting som er åpenbart (og ikke minst gledelig). 
A) Kvelertak har ikke gått i mainstreamfella og forsøkt å spisse låtene sine for et bredere publikum. 
B) Det virker ikke som forventningene har lagt noen demper på det kreative. 
Her er det sjangerlek med lave skuldre som alltid fra den kanten. 

Erlend Hjelvik messer iltert i vei, mens riffmaestro Bjarte Rolland tråler seg gjennom rockehistorien med stor presisjon. 
Hovedriffet oser av klassisk Thin Lizzy, mens punkeelementene møter The Rolling Stones og klassiske metalharmonier i midtpartiet. 
Like i ørefallende og groovy som alltid. 

Da er det bare å vente på «Meir». 
