Hjernedødt
«Skyline» er så dårlig at du begynner å heie på de slimete monstrene. 

FILM: 
Menneskeheten, det vil si Los Angeles, er under angrep. 
Hvorfor Los Angeles? 
Jo, fordi utenomjordiske vesener er misfornøyd med hvordan de blir framstilt på film. 
De tenker at hvis vi kortslutter Hollywood, vil alt bli så meget bedre. 

Dette er min idé. 
Gutta bak «Skyline» hadde en annen idé. 
Det vil si, de hadde tilgang på relativt høylytte spesialeffekter og da er man som kjent minst halvveis til ferdig film. 

Forhekset 

Det er ikke bare de slimete, blåblinkende organismene fra det ytre rom som burde protestere mot «Skyline». 
Også de halvkjente skuespillerne burde, på vegne av menneskeheten, nekte å framføre replikkene de har fått utdelt av de to manusforfatterne Joshua Cordes og Liam O'Donnell, to karer med bakgrunn i spesialeffekter som ifølge imdb.com aldri har skrevet manus, heller ikke denne gangen. 

Kort fortalt: 
Små og store vesener invaderer Marina Del Rey, en luksuriøs del av Los Angeles. 
Noen likner flyvende maneter, andre er forvokste utgaver av Predator. 
I tillegg til sin voldelige oppførsel, sender våre nye venner ut et blått lys som forhekser sine ofre og gjør blodårene ekstra tydelige. 
I halvannen time farter vi sammen med Eric Balfour og de andre skuespillerne rundt i en høyblokk, mens de diskuterer om det er lurt å dra et annet sted. 

Digitale brødre 

Regien er ved brødrene Greg og Colin Strause, kjent for «Alien vs. Predator — Requiem» og effektene i en rekke storfilmer. 
«Skyline» kostet 10 millioner dollar å lage — 95 prosent av pengene gikk til digitale utskeielser, resten ble filmet i bygningen der Greg Strause bor. 

Filmen er et hjerneløst monster og det tok ikke lang tid før jeg begynte å heie på de slimete gjestene. 
La oss ønske marsboerne velkommen. 
Man vet aldri, kanskje noen av dem er manusforfattere. 
