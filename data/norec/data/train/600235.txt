Mørk og annerledes western
Drama/western 

USA 2014 

Regi: 
Tommy Lee Jones 

Manus: Tommy Lee Jones, Kieran Fitzgerald, Wesley Oliver 

Skuespillere: Tommy Lee Jones, Hilary Swank, David Dencik, William Fichtner, Meryl Streep, Grace Gummer, Miranda Otto, Sonja Richter 

Aldersgrense: 
15 år 

Egnethet: 
Ungdom/voksen 

«The Homesman» er basert på novellen med samme navn av Glendon Swarthout, og er et forholdsvis ubeskrevet kapittel i amerikansk historie. 
Tommy Lee Jones er både regissør, manusforfatter og hovedrolleinnehaver, noe regien lider litt under innimellom. 
Skuespillerprestasjonen er det imidlertid ingenting å si på. 

Mary Bee Cuddy (Hilary Swank) er en enslig kvinne i en liten ørkenby i Nebraska på 1800-tallet. 
Til tross for at hun har en betydelig sum med penger og masse land, er det ingen som vil gifte seg med henne. 
Hun får stadig høre at hun ikke er noe å se på, og at hun bestemmer for mye. 

Mary Bee er en kultivert person, og kontrastene fra hennes oppvekst i New York til den tøffe og rå hverdagen i Nebraska, er store og vanskelige å takle. 
Det er det for alle, og tre nabokvinner blir psykisk syke. 
Det blir opp til Mary Bee å frakte dem hjem igjen. 
Men reisen er farefull og lang, og byr på helt andre ting enn forventet. 

Dette er en mørk og annerledes western. 
Annerledes fordi karakterene til tider tipper over til å bli en smule bisarre og komiske, men det er langt ifra en komedie. 
Historien og skjebnene i filmen er tragiske, og ikke er det noen særlig lykkelig slutt heller. 
Men filmen har likevel noe med seg, noe som kryper inn under huden på deg. 
