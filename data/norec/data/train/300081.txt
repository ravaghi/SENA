Folktronica med kassegitar over skuldra
Beth Orton gir lyd fra seg etter seks år, men vekker lite oppstyr. 

ALBUM: 
Det har vært skikkelig stille rundt Beth Orton de siste seks årene, og når den velrenommerte folktronica-damen nå entrer scenen igjen, er det med et varsom skritt inn i spotlighten med kassegitaren over skuldra. 

Folk i fokus 

Sjangermessig fortsetter hun å bevege seg bort fra elektronikken hun før leflet med. 
Hennes sjette album holder utelukkende folk i fokus, hvor særlig en låt som «Poison Tree» stikker seg frem i kledelige Nick Drake-draperte tonevendinger. 

Riktignok er ikke alt like vellykket underveis, «Something More Beautiful» er for besværlig og påtatt - og også kabaretdraget over «See Through Blue» har lite for seg. 

Ser til Joni 

Men når Orton tyr til kontrollert skjørhet ikke ulikt Joni Mitchell er hun varm og tiltalende der hun titter frem mellom fingerfølsomme gitarer og vispende trommer med sin ømme vokal. 
