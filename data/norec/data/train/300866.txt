Bras og fjas hos Hellstrøm
«Hellstrøm inviterer» er kokkekamp på lissom. 

TV: 
Eyvind Hellstrøm har klart overgangen fra rollen som kompromissløs kjøkkensjef til gastronomisk underholdningsartist nesten like bra som internasjonale forbilder som Anthony Bourdain, Gordon Ramsay og Heston Blumenthal. 

I løpet av et par sesonger med «Hellstrøm rydder opp» har han også beveget seg nesten umerkelig fra en rolle som streng Ramsay-inspirert refser, til lun folkeopplyser i Ingrid Espelid Hovig-tradisjonen. 

På Bagatelles kjøkken var Hellstrøm kompromissløst kvalitetsbevisst. 
Skal man dømme ut fra «Hellstrøm inviterer», TV3s nye utfordrer til TVNorges «4-stjerners middag», er kravene ikke fullt så strenge til det som skjer i tv-ruta. 

Dette er Espelid Hovigs fjernsynskjøkken oppdatert for kjendissamfunnet, minus nytteverdien. 

KONSEPTET er såre enkelt, og minner ikke så rent lite om NRKs «Kokkekamp» fra et tiår tilbake. 
En kjent gjest kommer «hjem» til Hellstrøms kulissekjøkken, og de to konkurrerer om hvem som lage den beste maten med gjestens medbragte råvarer. 
Til slutt setter de karakter på hverandres retter, etter en skala fra 1 til 10. 

Det blir fort klart at konkurranseaspektet er underordnet, og at gjestene er plukket mer for tv-sjarm enn for kjøkkenferdigheter. 

Unntaket i programmene jeg har sett, er skuespiller Stig Henrik Hoff, som har gått i læra hos Hellstrøm på Bagatelle. 
Han kan lage mat, og testosterontåka ligger tjukk som stekeos når de to holder på. 

Med Jon Almaas som gjest blir det mindre kokkelering og mer klovnerier. 
Enten kan ikke Almaas lage mat, eller så later han som fordi han uansett ikke kan vinne. 
Anne Lindmo er jordnær og kvikk som alltid, men kan visst ikke steke koteletter. 
Hellstrøm tygger og tygger, men gir likevel, av grunner han ikke forklarer ordentlig, en syver. 

KRITERIENE for karaktergiving er i det hele tatt uklare, men det betyr lite når programskaperne ikke engang forsøker å late som om de holder seg til sitt eget konsept. 
I det Hellstrøm får se Lindmos gedigne fårekoteletter, henter han fram et stykke lammerygg fra kjøleskapet og bruker det i stedet. 

Var ikke poenget at Hellstrøm og gjest skulle lage mat med de samme råvarene? 

NYTTEVERDIEN er heller ikke spesielt stor. 
Ordentlige oppskrifter glimrer med sitt fravær, her handler det mer om å plukke opp ett og annet tips mens det fjases og brases. 

Matglade tv-seeere er bortskjemt med Anthony Bourdain på eksotiske matreiser og Gordon Ramsay som leder ekte kokkekamp i påkostede «Master Chef». 
«Hellstrøm inviterer» er omtrent så lavbudsjett som matfjernsyn kan bli i 2012. 

Det flyter så noenlunde på programlederens sjarm og autoritet, men en matpersonlighet av Hellstrøms format burde sikte mot et skarpere konsept, med mer syre i sausen. 
