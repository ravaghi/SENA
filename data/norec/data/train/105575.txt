Middagsmøl
Går det an å mislykkes hvis du flankerer Steve Carell og Paul Rudd med et globalt superlag av komikere, kjent fra suksesser som «Little Britain», «Flight of the Conchords» og «The Hangover»? 

Ja, så menn! 
«Dinner for Schmucks» er ubehjelpelig umorsom, en lang uttværing av den dummeste vitsen man fortalte hverandre på nachspielet hvor man gned seg i hendene over å ha sikret seg disse navnene. 

Carell stopper ut mus på fritiden og er den sosiale taperen vi liksom skal le av her. 
Lykkelig uvitende blir han en del av streberen Tims (Rudd) plan om forfremmelse: 
Sjefen hans arrangerer en månedlig middag hvor gjestene må ta med seg en «schmuck» til allmenn forlystelse. 
Dumt ja, og ikke så rent lite foraktfullt heller. 

Før middagen serveres i en krampaktig politisk ukorrekt finale har forretten satt seg fast i halsen: 
Dustete avleggs slapstick og endeløse varianter av feile svar fra Carells plageånd. 
Ett øye ekstra på terningen for noen fantastisk imponerende utstoppede mus, kreert av gjengen bak «Team America». 

ØYSTEIN DAVID JOHANSEN 
