Jonas Brothers:«Jonas Brothers» 

Pop (Hollywood / Universal) 

Dreven dusinvare fra nye Disney-yndlinger. 

Tre amerikanske tenåringsbrødre som ser bra ut, skriver egne popsanger og synger med innlevelse og politisk korrekthet om hjerte og smerte - det høres unektelig ut som en oppdatert utgave av Hanson. 

Og ganske riktig - musikalsk er det noe røffere kanter hos Nick, Kevin og Joe Jonas, men ekkoet fra Hanson-brødrene er tydelig gjennom hele platen, ikke minst gjennom stemmeharmoniene. 
Det låter i det hele tatt friskt og pågående, og trioen (dette er deres andre plate) skaper et hederlig forsøk i å gripe kommers-kidsen med mainstreamrock. 
Men det som faller lett i øret hos ungjenter som ser nye band like mye som de hører dem, er ikke alltid ensbetydende med helhetlig, kunstnerisk kvalitet - spesielt ikke hvis du er fanget i Disney-universet, slik Jonas Brothers er. 

Denne platen lider derfor sterkt av gjenbruk av de beste ideene, noe som gjør at den aldri får den variasjonen eller de lyttermessige utfordringene som gode plater bør ha. 
Men som et tween- og teen-maskulint motstykke til Hannah Montana, er Jonas Brothers' enorme suksess og utbredelse fullt ut forståelig. 

Anbefalte kjøp: 
«S.O.S.», «Hold On», «When You Look Me In The Eyes» og «Just Friends». 
