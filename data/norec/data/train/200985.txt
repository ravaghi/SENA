Volkswagen Golf GTE - det beste av to verdener
Volkswagen Golf GTE er en besnærende kombinasjon av GTI og elbil. 

Overrasket ble vi ikke, for konsernbror Audi hadde allerede fått oss til å "se lyset". 
Men likevel - vi konstaterer at denne bilen, også - og kanskje særlig - i Golf-innpakning, på mange måter utgjør det beste av to verdener. 

Høyst relevant 

Oppskriften er veldig 2014. 
Her har vi en effektiv bensinmotor kombinert med en elektromotor samt en batteripakke som kan lades fra stikkontakt. 
Med introduksjonen av GTE er Golf-familien kommet opp i et imponerende antall varianter. 
Og nå finnes den, som eneste bilmodell i markedet, med det Volkswagen kaller "alle relevante drivkilder". 

Den kan leveres med dieselmotor, med bensinmotor, som ren elbil, i en naturgassdrevet versjon og nå altså som hybrid, og attpå til en ladbar sådan. 

Elbil til daglig 

Golf GTE kan altså brukes som elbil til kortere dagpendling, med andre ord uten lokale eksosutslipp. 
Og Golf GTE kan kjøres som en normal bensinbil når det er behov for det. 

Normal... med det unntaket at den har ytelser (nesten) som en GTI. 

Hvorav navnet: GTE, der E selvsagt indikerer den elektriske komponenten. 

De to første bokstavene betyr at bilen har tilhørighet i det Volkswagen kaller "GT-familien" i Golf-rekken. 
Der har man i dag tre varianter, GTI, GTD og nå altså GTE. 

Mer Golf 

Vi skal ikke her ta for oss alle egenskapene denne bilen har til felles med resten av Golf-familien. 
Det kan du lese mer om på følgende lenker: 

50 km som elbil 

Golf GTE kan nemlig kobles til strømnettet og batteripakken med en kapasitet på 8,8 kilowattimer lades opp på 3 timer og 45 minutter fra vanlig husholdningskontakt. 
Alternativt på to timer og et kvarter fra industrikontakt (type 2). 

Dette gir i utgangspunktet en rekkevidde på femti kilometer, som ren elbil. 
det er under ideelle forhold. 
Men selv med 35-40 kilometer, som vi regner som realistisk med "normal" kjøring, vil svært mange kunne komme seg utslippsfritt til og fra jobb, eller til handlerunden. 

Ikke helt elbil + GTI, men... 

Dette er på en måte kombinasjonen av GTI og e-Golf i en og samme bil. 
Men det uunngåelige kompromisset går på sistnevntes bekostning, og det er nok like greit. 

E-Golf er nemlig en 100 prosent elbil, med de begrensninger, men også de fordeler, det innebærer. 
Det kan du lese mer om her. 

Tvilling 

Om dette minner deg om noe du har lest tidligere, er ikke det så rart. 
Konseptet er nemlig, fra et teknologisk perspektiv, det samme som Audi introduserte med sin A3 Sportback e-tron. 
Ingen vits i å finne opp kruttet (eller var det hjulet?), på nytt - dette bare virker. 

Men her er selvsagt posisjoneringen noe mer "folkelig" - det er tross alt en Volkswagen vi har med å gjøre. 
Det er i tillegg en Golf, og det er et godt utgangspunkt - dette er utvilsomt fortsatt den beste bilen i sin klasse når man veier alle kriterier. 

Dessverre ble ingen endelig pris oppgitt under lanseringen. 
Importøren hever at prisen skal bli sammenlignbar med e-tron-Audien, men med mer utstyr inkludert. 
Det betyr at vi snakker om rundt 340.000 kroner. 

Her hjelper det selvsagt med avgiftsfradrag og et CO2-utslipp på svært lave 35 gram per kilometer (normert forbruk: 0,15 liter per mil). 
Til sammenligning koster en GTI med DSG-kasse 470.000 kroner. 

Trekker sammen 

Kreftene kommer fra den kjente bensinmotoren 1.4 TSI på 150 hester, som kobles sammen med en elektromotor og DSG - automatgirkassen med dobbel kløtsj. 
Elmotoren er plassert mellom bensinmotoren og girkassen. 
Den yter 75 kW eller 102 hestekrefter. 

Totalt kan kombinert effekt (den såkalte system-ytelsen) nå 204 hestekrefter med en diesel-aktig trekkraft på 350 newtonmeter. 

Kraftutviklingen fra henholdsvis bensin- og elektromotor vil til enhver tid kombineres på den mest hensiktsmessige måten. 
I praksis: 
Elmotorens maksimale dreiemoment gjør seg gjeldende fra start til 2.000 omdreininger, mens bensinmotoren har sitt kraftigste register mellom 1.750 og 4.000 omdreininger. 

Dette betyr at bilen har vesentlig mer trekkraft i det lavere turtallsregisteret enn om den bare hadde bensinmotor - og det merkes godt. 

Temmelig kjapp 

Bilen oppleves akkurat så sprek som tallene på papiret forteller. 
Dette til tross for at bilen er vesentlig tyngre enn andre Golf-versjoner, og det er her det kraftige momentet fra start virkelig spiller en rolle. 

Og Golf GTE klarer 0-100 km/t på bare 7,6 sekunder. 
Toppfarten er oppgitt til over 220 kilometer i timen, uten at vi prøvde å verifisere dette. 

Når det er sagt: 
GTI forblir en god del spenstigere med sin 0-100 på 6,4 sekunder... 

Men GTE er altså beregnet på andre bruksområder - og de kan variere. 
Man kan variere oppsettet på bilens drivlinje etter ønsker og behov, fra økonomi i fokus til ønske om best mulige ytelser. 
Og uansett finner man igjen de gode egenskapene man forbinder med Golf - en bortimot uovertruffen kombinasjon av komfort og gode, trygge kjøreegenskaper. 
Man skal virkelig dra på hardt i svingene før man merker noe til at bilen tross alt har 300 kilo mer å dra på. 

De forskjellige kjøremodus er som følger: 

EV (elbil-modus) - Elektrisk drift prioriteres (inntil 50 km). 
Den overstyres dersom man etterspør høyere belastning (kraftig gasspådrag). 

Hybrid Auto 
- Veksler automatisk mellom el-motor og bensinmotor etter kjøreforholdene for å sikre maks effektivitet over lengre distanse. 

Hybrid Hold - Veksler automatisk mellom el-motor og bensinmotor etter kjøreforholdene, men vil beholde en gitt mengde batterikapasitet. 
For eksempel for senere bruk i bykjøring eller lignende. 

Hybrid Charge - Fremdriften skjer først og fremst gjennom bensinmotoren. 
Samtidig lades også batteriene ved hjelp av bensinmotoren, slik at man bygger opp elektrisk rekkevidde. 
Dette medfører selvsagt økt forbruk i forhold til ren hybridkjøring, men kan forsvares dersom man ønsker å kjøre utslippsfritt senere - eksempelvis i byen. 

Mye for pengene 

For å konkludere: 
Med unntak av Golf Sportvan (hvis plass er viktig), ser vi ingen grunn til å velge noen annen versjon Golf enn GTE hvis budsjettet er romslig nok og man vil ha godt med krefter. 
Her får man nemlig driftsøkonomi med på kjøpet. 

Sånn sett er Golf GTE utvilsomt den versjonen som vil gi "mest Golf" for pengene. 

Og femmeren på terningen er farlig nær en sekser. 
