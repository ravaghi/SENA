En utrolig historie
«Searching for Sugar Man» er en rørende dokumentar der sannheten er mer eventyrlig enn myten. 

FILM: 
«Searching for Sugar Man» forteller en fullkomment fantastisk historie. 
Det er en type historie vi har hørt mange ganger før, men da har den som regel vært fantasert fram i hjernen til Charles Dickens eller andre forfattere som vet hva slags tidløse fortellinger vi mennesker liker å høre. 
Det handler om talentet som blir glemt før han rekker å bli berømt, men som en dag får sin belønning. 
Det handler om at fans på én kant av kloden knytter sterke bånd til en artist, samtidig som artisten er glemt i sitt hjemland. 

Sixto Rodriguez (f. 1942) fra Detroit spilte inn to plater på begynnelsen av 70-tallet. 
Produsentene var sikre på at han ville slå igjennom som protestsanger - den nye Bob Dylan. 
I stedet floppet begge platene og Rodriguez fortsatte i jobben som anleggsarbeider. 
Han visste ingenting om at han var blitt en superstjerne blant liberale, hvite sørafrikanere, som i sin tur trodde han var død. 

Større enn Elvis 

Fans liker å tro på rockemyter, men denne ville aldri fått spire i vår globale landsby. 
Sør-Afrika var imidlertid svært isolert, boikottet av omverdenen, mens alt som kom utenfra og kunne true apartheid, ble sensurert. 
Blant liberale sørafrikanere var Rodriguez større enn Elvis og The Stones og de tok for gitt at han hadde stjernestatus i USA. 

Den svenske regissøren Malik Bendjelloul har hatt et takknemlig materiale å jobbe med. 
Hvis du ikke kjenner historien, vil du bli sittende og gape med en tåre i øyekroken. 
Hvis du kjenner den i grove trekk, er det en stor opplevelse å høre disse begeistrete sørafrikanske «detektivene», Stephen «Sugar» Segerman and Craig Bartholomew Strydom, fortelle i detalj om sin jakt på sannheten om sin store helt. 

Redigert sannhet 

Filmen har en dramatisk kurve som er bortimot feilfri, muligens fordi man utelater visse fakta, først og fremst at Rodriguez hadde en liten revival i Australia på 80-tallet, ga ut samleplate og dro på turné. 
Men dette er ingen avgjørende utelatelse - «den sørafrikanske forbindelsen» er en eventyrlig god historie. 
Intervjuobjektene, både i Sør-Afrika og USA, akkompagnert av gatebilder, animasjon og Rodriguez' musikk, maner fram tidsbilder på to kontinenter. 
«Searching for Sugar Man» er en minneverdig fortelling om forholdet mellom artist og fans, selv om den aldri kommer tett på mannen selv. 

Filmen har premiere 1. juledag. 
