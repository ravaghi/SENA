Yoga Fire:«Fuck you eller pengene tilbake» 

(MTG) 

Privat Oslo-«hipster»-spøk tatt til albumytterligheter. 

Yoga Fire er blant andre hiphop'erne Dansken og Alis fra Klovner i Kamp, samt Apollo. 
De kom sammen for å bidra til en hyllestplate til Joachim Nielsen. 
Men Raga Rockers og DumDum Boys kan fremdeles saksøke på grunnlag av denne uant redselsfulle «hyllesten» til norsk 1980-tallsrock, ispedd raitantaitan-punk og beinkvestet «disko». 
Yoga Fire, med sitt akterutseilt 1990-tallistiske ironi-«image», er villet elendige - udugelighet som «ironisk» spøk. 
Det litt ødeleggende er et og annet foruroligende spor av noe mer hjerteskjærende. 
Nemlig uironisk udugelighet. 
Følelsen av at noen har fått vann på guttedrømmølla underveis. 
Målet var trolig å «mekke» nyere tids teiteste, schtøggeste rockalbum, laget av folk som egentlig vet bedre. 
I så henseende må «Fuck you eller pengene tilbake» karakteriseres som en uforbeholden triumf. 

ANBEFALTE KJØP: 
Noe annet. 
