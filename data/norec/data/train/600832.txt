Mannen ingen fikk tak på
Dokumentar 

Sverige 2014 

Regi: 
Magnus Gertten, Stefan Berg 

Medvirkende: 
Björn Afzelius, Mikael Wiehe, Åge Aleksandersen 

Musikk: 
Björn Afzelius 

Aldersgrense: 
Tillatt for alle 

Egnethet: 
Voksen 

«Björn visste man aldri hvor man hadde», sier teaterinstruktøren Marianne Lindberg 
De Geer om mannen hun i mange år hadde et av og på-forhold til. 
Og Björn Afzelius var virkelig vrien å få tak på. 
Han snakket aldri om seg selv, og levde et liv preget av motsetninger, paradokser og hemmeligheter. 

Han var den revolusjonære sosialisten som ble 80-tallets mestselgende svenske artist. 
Et arkivklipp i «Tusen bitar» viser hvor snålt det kunne arte seg: 
Hundrevis av par danser tett i tett mens et utsøkt glorete danseband fremfører en av hans sanger om å vise solidaritet med de undertrykte i Sør— og Mellom-Amerika. 

Privat drømte Afzelius om et familieliv i villa, men klarte verken å holde seg hjemme eller å være trofast. 
I stedet reiste han fra spillested til spillested og fra dame til dame. 
«Logistikken var utrolig», som en av bandkompisene bemerker. 

Døtrene forteller om faren, Mikael Wiehe og Åge Aleksandersen om kameraten, gamle tv-opptak og private foto om skiftende moter. 
Til sammen tegner «Tusen bitar» et bevegende portrett av en mann ingen visste hvor de hadde, men som berørte hundretusener. 
Filmen gjør det dessuten helt klart hvor nøkkelen til å forstå ham ligger: i sangene, selvsagt. 
