Velspilt om å klø seg i rompa
Når hele filmen er ferdig og den siste slapsen har gått til ro i katolikkenes triste bakhager, da sitter man igjen med tunga hengende som luftingsdyne ut av vinduet. 

Dette handlet visst bare om tvil. 
Og hva er tvil? 
Tvil er det alle folk driver med hele tida. 
Tvil er han som kikker opp i lufta mens han klør seg i rompa og sier «ja, det er ikke så lett å si.» 
Tvil er allmenngyldigere enn asfalt og egentlig helt uinteressant. 

«Doubt» er bygd på John Patrick Shanleys skuespill og er skrevet for film og regissert av John Patrick Shanley med en slags mahogni-glatt forakt for vesentligheter. 

Er presten Philip Seymor Hoffman en overgriper mot altergutter? 
Det driter vel Shanley i, på tross av at pedofile forbrytelser tilhører den katolske kirkens største belastninger de siste årene. 

Er nonne-rektor Meryl Streep ei mannevond sladrekjerring som ser lokkemenn ved lysegrå dag? 
Ikke det en gang engasjerer forfatteren, på tross av at intoleranse i kristne miljøer har ødelagt flere liv enn svartedauen. 
Shanley ble sjøl utvist fra en katolsk skole, og man skulle tro at han hadde litt sunn aggresjon å varte opp med i den frihetsfeirende mai måned. 
Men nei. 
Han kikker opp i lufta. 
Han klør seg bak. 
Han sier: 
«Tja, det er ikke så greit å vite.» 

Den daffe tema-behandlingen er spesielt irriterende fordi «Doubt» er en nydelig film. 
Man følger klosterkatolikkene rundt i en borddekt kniplingsverden som først og fremst virker påtakelig feminin. 
Philip Seymour Hoffman er prest og snakker om tvilen. 
Ut av den satanist-dystre munkekappen til rektor Streep stikker en snusende heksenese; hun er det overvåkende gribbedyr som lever av andres ørsmå synder, hun fyrer fresende med splinten i din nestes øye. 

Mellom presten og skolesjefen står etter hvert lille Amy Adams. 
Hun er historiens Snipp & Snapp som uforvarende havner i Donalds juletre. 
Men Donald er den første afroamerikanske eleven ved denne skolen (1964), og det snille ekornet ser at presten legger guttens skjorte i et skap. 
Dermed oppstår tvilen. 
Kan det være at ting foregår? 
Det kan alltid være at ting foregår. 
Ikke greit å vite. 

Resten av filmen er et illsint og litt enkelt oppgjør mellom Streep og Hoffman. 
Begge spiller bra, men Streep er fantastisk. 
Varsler-vesenet hennes hadde fortjent å ta skikkelig feil. 

Følg meg på Twitter: 
@arilabra 
