Morten Abel:«Live DVD» 

(Virgin/EMI) 

Knall konsertopptak, mer labert ekstramateriale. 

Denne DVD-ens konsertdel er tatt opp på Rockefeller i Oslo i mars og viser i særdeleshet hvorfor Morten Abel har fortjent statusen som norsk pop-nestor gjennom en årrekke. 
Låtutvalget er selvfølgelig redigert ned til en sterk «Best Of»-rekke og blir nærmest selvforklarende i bredere sammenheng; At Abel selger 100 000 i snitt av platene sine er på ingen måte en tilfeldighet. 

Derimot er det tatt lettere på ekstramaterialet. 
Synd, ettersom Morten Abel er en artist som ynder å gi fansen sin noe ekstra, jamfør hans ferske samleplate. 
Vi får en ganske intetsigende, syv minutter lang backstage-sekvens og en dokumentar på atten minutter i form av en roadmovie. 
Denne biten kan knapt kalles en dokumentar, og består tilsynelatende i store trekk av overskytende bilder fra backstage-sekvensen. 
Som dokumentar har den med andre ord begrenset interesse. 

Det samme må dessverre også sies om det tyve minutter lange intervjuet med Abel selv. 
Her problematiseres fenomenet Morten Abel overhodet ikke - vi kommer ikke engang innpå hverken artisten eller personen. 
Han snakker generelt om platene sine, nevner så vidt sine største forbilder (Jane's Addiction) og avslutningsvis er det klippet inn korte, kjappe statements om mer seriøse ting som religion og livsanskuelse, men det blir så overflatisk at det faller helt ut av sammenhengen. 

I motsetning til Morten Abels samleplate, er med andre ord denne DVD-en en heller trist og uinteressant affære. 
