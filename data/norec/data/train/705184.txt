The xx:Lekent og menneskelig 

The xx åpner opp og gir slipp på sine egne dogmer, men mister noe av magien. 

The xx: 
"I see you" (Young Turks/Playground) 

Det britiske bandet bergtok en hel verden med debuten «xx» i 2009. 
Oppfølgeren «Coexist» fra 2012 fulgte stort sett samme oppskrift: elektronisk og minimalistisk indiepop, med enkle melodier som syntes å sveve i mørket. 

Konserten på Øyafestivalen i 2010 står som en av de fineste jeg har opplevd, med tynn gitarklang i solnedgang, under fyrverkeri og med en mild bris både i hodet og i luften. 

Tidligere laget bandet låter med utgangspunkt i at de skulle kunne spille dem live. 
Dette dogmet er nå opphevet. 
Vi hører tydelig spor av Jamie «xx» 
Smith som produsent, blant annet gjennom lekne samples. 

Der de to første albumene maktet å gjøre mye med lite, er «I see you» tettpakket og ambisiøst. 
Det låter mer variert, mer ekstrovert og sjenerøst. 
Der forgjengerne bød på dirrende øyeblikk som strakte seg utover i dunkle rom, er dette albumet mer umiddelbart. 
Hør bare på den energiske åpneren «Dangerous» og singelen «Hold on». 

Samspillet mellom Romy Madley Croft og Oliver Sim er igjen en fryd å låne øret til. 
Vokalen og tekstuniverset de bærer fram forteller om vennskap og kjærlighet, rus og redsel, de deler frykten for å bli avslørt for sin sårbarhet. 
Mindre mystisk enn før, men mer menneskelig. 

The xx er blitt voksne. 
Men muligens har de også mistet noe på veien, den enkle magien. 
Det er helt på sin plass at bandet utfordrer seg selv, men personlig foretrekker jeg den mer nakne utgaven som vi hører igjen i låter som «Performance» og «Brave for you». 

Albumet er tett produsert, og låtene er ment for å stå sammen. 
Jeg savner likevel låtene som fester seg i hjernebarken, slik 2009-låten «Crystallised» gjorde. 
Det nærmeste er «Replica», en kandidat til en av årets beste låter, idet 2017 knapt har begynt. 

Jeg mistenker dog at albumet vil vokse seg sterkere. 

Beste spor: 
«Replica», «A violent noise», «Performance». 
