Endelig våknet gitarhelten
Fay Wildhagen er i ferd med å skape seg et særpreg som lover godt for neste album. 

BYLARM: 
Fay Wildhagen (24) er blitt lagt merke til, men det er snart gått tre år siden debutalbumet «Snow». 
Samme år spilte hun på Bylarm til fine kritikker. 
Kommer det noe nytt snart? 
Og har hun endret stilen fra sist? 

Ny musikk 

Selvfølgelig får vi ny musikk når Wildhagen innleder første Bylarm-kveld i Kulturkirken Jacob. 
Og det er nok ikke bare hun som er imponert over at det er full kirke en tidlig torsdagskveld. 

Det er folksomt nærmest alteret også. 
Fay har åtte musikere i ryggen, deriblant stryk og blås. 

Det åpner svevende og drømmende, som om hun prøver seg litt fram, før det drar seg mot et slags øredøvende klimaks. 

Full fyr på fjellet 

Sånn er det med de fleste låtene. 
De starter rolig og ekspanderer mot slutten, fram til en fantastisk avslutning i form av «Fire On The Mountain» fra debutalbumet. 
Det er også den meststrømlinjeformete låten vi får under hennes tilmålte halvtime. 

«Snow» er også hennes eneste album så langt, men hun benytter sjansen til å presentere nytt materiale. 
Og ingen skal beskylde Wildhagen for å tenke innenfor en snever boks. 

Det er ikke alt som kommuniserer like godt. 
Noe blir for innadvendt og stillestående og noe flyter ut i alle retninger. 
Men som regel er hun og gjengen påpasselige med å sette punktum med en massiv og støyende lydvegg. 

Originalt 

Stemmen er hennes svakeste ledd denne kvelden. 
Av og til er den sur, og av og til for «beskjeden». 
Men hun skal ha for både originalitet og ønsket om å gjøre noe annerledes. 

Det er overraskende lite gitarpreg over konserten, men i det avsluttende glansnummeret «Fire On The Mountain» våkner også gitarhelten i henne. 
Publikum får en avslutning som framkaller det litt salige smilet om munnen som kler kirkerommet, 

Wildhagen spiller også på Rockefeller rett over midnatt lørdag. 
