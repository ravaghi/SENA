Blodig 70-tallsretro
I hjemlandet USA gikk "Get the gringo" direkte på dvd, og det kunne den godt gjort i Norge også. 

En navnløs yrkeskriminell i Mel Gibsons skikkelse er en av to klovner (bokstavelig talt!) som roter seg over den meksikanske grensen med en bag full av stjålne millioner. 
Snart befinner han seg pengelens i en lovløs ghetto av et meksikansk fengsel. 
Her får en kjøpt både tacos og heroin – og utført levertransplantasjoner. 
Himmel eller helvete – det kommer an på hvor man befinner seg på fengselsrangstigen. 
Gibsons gringo er venneløs og nederst på stigen. 
Helt til han treffer på en hardhaus av en gatesmart 10-åring, som lever i fengselet sammen med sin mor under en ufattelig trussel. 
For superskurken Javi, som styrer fengselet med jernhånd, er tilværelsen mer behagelig. 
Fordi gringoen forsøker å hjelpe gutten, og fordi han tar opp kampen med Javi og alle hans onde håndlangere, blir han selv nærmest en "good guy". 
Samtidig spisser jakten på millionene seg til, både i og utenfor fengselet. 

Mel Gibson, som de siste årene har fått masse negativ oppmerksomhet for alskens skandaler på privaten, er her tilbake i fin form, slik vi husker ham fra filmer som "Payback" og "Dødelig våpen"-filmene. 
Han er også en av manusforfatterne. 
Jeg mistenker at planen har vært å få til en pulp fiction-film med mer enn et snev av Tarantino-koloritt. 
Mangelen på uforglemmelige rollefigurer og saftig humor forhindrer det, men filmen har i det minste en slags 70-talls B-film retrostil med sine heftige biljakter, korrupte politifolk, lettkledde horer og blodsprutende skytescener. 
Tankene går også til tredje sesong av tv-serien "Prison break", som også fant sted i et latinamerikansk fengsel. 

Et av høydepunktene i "Get the gringo" er da Gibsons navnløse rollefigur imiterer Clint Eastwood. 
Morsomt og oppfinnsomt. 
Slike øyeblikk skulle filmen hatt flere av. 
Uten noe særlig å flire av eller beundre, blir det for vanskelig å overse at også Gibsons yrkesforbryter er en møkkamann av rang. 
Forsøkene på å gjøre ham til en smart og skurkesjarmerende helt lykkes derfor ikke helt. 

I hjemlandet USA gikk "Get the gringo" direkte på dvd, og det kunne den godt gjort i Norge også. 
Dette er en lurvete B-film som byr på tidvis heftig, actionbasert spenningstidtrøyte av den stereotype sorten. 
Helt grei for en småskjelven søndagskveld i sofaen. 
Ikke mer. 
