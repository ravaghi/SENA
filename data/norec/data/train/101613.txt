Robben ville ikke ta straffesparket selv
(Nederland - Mexico 2-1) 
To ganger hadde Arjen Robben ropt på straffespark. 
På overtid gjorde han det igjen, og fikk som bestilt. 

Nesten to minutter på overtid fikk 30-åringen den straffen han hadde jaktet i hele kampen. 
Mexico-kaptein Rafael Marquez satte ut foten, og det var en viss kontakt mellom 35-åringen og Bayern München-spilleren. 
Det var både urutinert og unødvendig av erfarne Marquez. 
Men Robben ble ikke tatt så hardt som det påfølgende svalestupet skulle tilsi. 

Dommer Pedro Proenca fra Portugal valgte å blåse straffespark til Nederland til store protester fra fortvilte meksicanere. 

På stillingen 1-1 kunne innbytter Klaas-Jan Huntelaar, som hadde kommet inn for en blek Robin van Persie kvarteret før slutt, bli den store helten. 

- Adrenalinkick 

Arjen tok ballen, men spurte om jeg ville ha den. 
Så da tok jeg den, sa Huntelaar i et intervju vist på TV 2. 

Schalke-spissen sendte Mexicos glimrende keeper Guillermo Ochoa til høyre, og ballen til venstre. 

Dermed kunne Louis van Gaals lag slippe jubelen løs. 
Nederland er klare for kvartfinalen i VM. 
Mexico må hjem. 

- Det var et adrenalinkick. 
Den beste rusen som finnes, beskrev Huntelaar. 

- Jeg må beklage. 
Det siste var straffespark, men det andre var skuespill. 
Jeg burde ikke gjøre det, innrømmet Arjen Robben overfor nederlandsk TV. 

- Filmet tre ganger 

Mexicos trener Miguel Herrera var som spillerne rasende på Robben etter kampen. 
Og han mente FIFA burde satt opp en dommer fra et annet kontinent enn Europa. 

- Tre ganger filmet han uten at noen sa noe, sa Herrera. 

Han mener dommerne var mot laget hans både mot Kamerun, Kroatia og Nederland. 

- Denne dommeren må hjem, akkurat som oss. 
Dette har vært et VM hvor alle har vært mot Mexico, buldret treneren. 

Nederland scoret flest mål i gruppespillet, men fikk tøffe arbeidsvilkår io åttendelsfinalen. 
De løpsvillige spillerne til Miguel Herrera hadde flere farlige skuddforsøk, og slapp Nederland knapt til en eneste målsjanse før pause. 
På overtid av første omgang ble nok Arjen Robben snytt for et straffespark. 
Kaptein Rafael Marquez sparket i beinet til Bayern München-spilleren innenfor 16-meteren. 

Sjanseløs Ochoa 

Akkurat den situasjonen skulle komme til å gjenta seg senere i kampen... 

Tre minutter etter pause sendte Giovani dos Santos Mexico i ledelsen med et godt plassert skudd fra over 20 meter. 
Derfra og ut ble det et voldsomt kjør fra Nederland. 

Stefan de Vrij var centimetere fra å utligne da han avsluttet via Ochoa, opp i stolpen - og ut. 

Etter 68 minutter gikk Robben i bakken innenfor straffefeltet igjen. 
Han kastet seg over bena til Miguel Layún, men dommeren bet ikke på. 
Det var en korrekt avgjørelse. 

Like etterpå dro Arjen Robben seg fri på høyrekanten igjen. 
Han fintet bort Rafael Marquez, men skjøt rett på Ochoa. 
Helten fra Brasil-kampen var i ferd med å gjøre det helt store enda en gang. 

Men to minutter før ordinær tid var ute var keeperen sjanseløs da Wesley Sneijder mottok ballen på 15 meter etter en corner. 
Han banket inn utligningen. 

Bare minutter senere sendte Klaas-Jan Huntelaar lagkameratene til himmels. 
Nederland møter nå Costa Rica i kvartfinalen. 

Kjetil Rekdal og Truls Dæhli mener at Arjen Robben fikk et fortjent straffespark da han gikk i bakken på overtid mot Mexico. 
Nederland scoret på straffen og gikk videre til kvartfinalen. 

Kjetil Rekdal og Truls Dæhli mener Arjen Robben skulle hatt straffe da han ble felt inne i feltet rett før pause. 
I stedet scoret Mexico i starten av den andre omgangen. 
