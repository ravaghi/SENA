Spillanmeldelse:«Soul Calibur» (iOS) 

(VG Nett) 
I anledning lanseringen av «Soul Calibur V» til Xbox 360 og Playstation 3, har det originale «Soul Calibur»-arkadespillet blitt lansert til iPhone og iPad. 

Dermed kan nye og gamle fans av serien besøke en gammel klassiker fra arkadehallene. 
Og «Soul Calibur» fikk umiddelbart legendestatus da det ble lansert på slutten av 90-tallet. 
Både arkadeversjonen og Sega Dreamcast-utgivelsen blir omtalt som noen av de beste spillene i historien, med toppkarakterer og utmerkelser fra alle spillmedier. 

Men det åpenbare problemet med denne nyutgivelsen gjør seg gjeldende allerede fra første slag. 
Det er jo ingen knapper her? 

I stedet for ordentlige, fysiske knapper man kan trykke på, må vi nå trykke på skjermen. 
Og det er verken særlig responsivt, presist eller tilfredsstillende når man spiller et spill som dette. 

Aller helst vil jeg ha en joystick med seks knapper, men i det minste en håndkontroll. 
Hvis du ikke har noen av delene til din iPad eller iPhone, kan du trygt hoppe over denne fighting-klassikeren. 

Hvis man virkelig legger godvilja til, så får man det til på et vis. 
Sittende i sofaen, med bena opp, og med tommelgrepet med venstre hånd, og et slags pianogrep med høyre, så får man spilt. 
Det er klønete og lite ergonomisk - ja - men jeg får spilt. 

Men i beste fall blir det bare et vagt inntrykk av hvordan «Soul Calibur» var på slutten av 90-tallet. 
For det er ingen tvil om at spillet i seg selv er knallbra. 
Det er balansert og dypt, og spektakulært å spille. 
Det er bare mer eller mindre uspillbart uten knapper. 

SOUL CALIBUR Plattform: iOS Genre: 
Fighting Alder: 9+ Anb. pris: 84,- Utvikler: 
Project Soul Utgiver: 
Namco Bandai 
Mer info 
