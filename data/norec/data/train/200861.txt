Vi har kjørt nye Audi S6
MÜNCHEN (DinSide Motor): 
Audi A6 Avant er en av de beste stasjonsvognene på markedet. 
Her er S-versjonen. 

Audi er med årene blitt en storprodusent, og tilbyr nå en modellrekke som imponerer i spenn og i bredde, fra A1 via A3 og A4, A5 og A6 til A7, A8 og R8, for ikke å snakke om Q3, Q5 og Q7 i SUV-sjiktet, da. 
I tillegg kommer 
S- og RS-versjoner av de råeste samt sportskupéen og roadsteren i "underfamilien" TT. 
Og vi venter spent på det neste flaggskipet - A9! 

Velg Avant! 

Men nå er det Audi S6 som gjelder, og vi har kjørt den både som sedan og stasjonsvogn. 
Vi ser ingen grunn til å velge sedanen idet prisforskjellen mellom de to versjonene, på 30.000 kroner, i denne sammenheng er forsvinnende marginal. 
Vi synes til og med Avant (stasjonsvognen) er mer vellykket og velproporsjonert enn sedanen er. 

S for Sterk, men også Sivilisert 

S hos Audi betyr ikke det samme som M hos BMW; 
Her er den eksklusive bokstaven betegnelsen på den mest kraftfulle, men fortsatt ytterst siviliserte, versjonen av en gitt modellrekke. 
Når det gjelder den øvre mellomklassen, som de kaller det i Tyskland - eller "storbilene", har S-betegnelsen en historikk som går tilbake til 1991 med den første S-modellen basert på Audi 100. 
Den het riktignok S4 . 
Men i 1994 ble Audi 100 til A6 - og den første S6 dukket opp. 
Annen generasjon kom først i 1999 og tredje dukket opp i 2006. 

S6 anno 2012 - av fjerde generasjon - er selvfølgelig nok en gang flaggskipet i A6-familien, men vi skylder å gjøre oppmerksom på at den denne gangen internt har en dieseldrevet konkurrent, nemlig A6 3.0 TDI biturbo, som er nesten like rask som S6 og som har en enda mer effektiv motor. 

"Advarsel": 
Dere som har lest arikkelen om prøvekjøringen vår av Audi S7 vil kjenne igjen mye av innholdet her. 
Det er ganske enkelt fordi bilene deler det meste, med unntak av karosseriet. 

Moderne V8 

Vi starter, som da vi forleden omtalte Audi S7, med motoren, for det er den som er hovedtema også i denne bilen. 
Dette er den nyeste V8-motoren fra Volkswagen-konsernet og den gjør også tjeneste i noe modifiserte varianter i Audi S8 og i Bentley Continental GT. 

Krefter hele veien 

Vi gjentar altså: 
Dette er en kompakt V8-motor med fire liter slagvolum. 
Den har en relativt lav vekt på 220 kilo. 
Motoren er også utstyrt med to turboladere. 
Maksimal effekt er 420 hestekrefter og dreiemomentet er 550 newtonmeter. 
Det er tilgjengelig over et usedvanlig bredt register - nemlig fra 1.400 til 5.200 omdreininger per minutt. 

Kreftene fordeles til de fire hjulene via en syvtrinns S tronic-girkasse; det dreier seg om en oppgradert versjon av den etterhvert velkjente dobbeltkløtsjkassen fra VW-konsernet - hos Volkswagen kjent som DSG. 

Bilen har quattro firehjulsdrift , som i utgangspunktet har et oppsett med 40 prosent av kreftene foran og 60 prosent bak. 
I Norge er sportsdifferensial standard. 

Ultra-dynamisk familiebil 

Dette betyr fortsatt ikke "sportsbil". 
Bilen er tung - tross lettvekts-strategien Audi er så stolte av - men har krefter nok til å oppveie for det - som vi beskriver litt lenger ned. 
Bilen har en lett bakhjulsdrevet karakter, men motoren ligger fortsatt mer foran enn bak for-akselen. 
Jobben som er gjort på det dynamiske er imponerende, men mirakler kan selv ikke ingeniørene i Ingolstadt få til. 
BMW fortsetter å sette standarden når det gjelder pur kjøreglede. 

Men Audi S6 har allikevel etter vår mening sitt på det tørre. 
Poenget har ikke vært å være så sportslig som mulig - og som totalopplevelse for kunden i dette segmentet kan resultatet være vel så bra. 

S6, både som stasjonsvogn og som sedan, er en komfortabel og råsterk motorveikrysser, som også er absolutt spenstig nok på landeveien. 
Den kan i tillegg frakte familie og bagasje på en behagelig og effektiv måte. 

Mester på Autobahn 

På motorveien er denne bilen virkelig i sitt ess. 
Ytelsene er på nivå med supersportsbiler for 10-15 år siden. 
Den to tonn tunge stasjonsvognen akselererer fra 0 til 100 på 4,7 sekunder (4,6 sekunder med sedan-utgaven). 
Deretter avtar ikke skyvet før bilen er oppe i over 200 km/t. 
Med Audi Drive Select innstilt på "Dynamic" er styring, gassrespons og girskift optimale. 
Det er fortsatt bra med akselerasjon når fartssperren slår inn ved cirka 250 km/t. 

Aktiv støyreduksjon 

Det er slående hvor stillegående bilen er, også i stasjonsvognutgave. 
Sedanen er selvsagt enda hakket stillere, men Audi har et ess i ermet som fortsatt ikke er veldig utbredt i bilindustrien selv om prinsippet har vært kjent noen år. 
Det dreier seg om aktiv lydkansellering, analog med den man oppnår med spesialiserte lyddempende hodetelefoner. 

Denne aktive støyreduksjonen, «Active Noise Cancellation» går ut på at små mikrofoner i kabinen fanger opp bakgrunnsstøyen rundt fører og passasjerer før den når ørene. 
Den innebygde elektronikken iverksetter så en form for «motprogrammering» ved å sende ut sin egen støy med motsatt lydsignatur, slik at det som når ørene tilsynelatende er lyden av stillhet. 

Relativt nøysom 

Motoren i S6 skal være en god del mer økonomisk i drift i forhold til V10- motoren som utstyrte forrige generasjon S6 
Vi hadde ikke anledning til å gå påstanden etter i sømmene, men ifølge Audi er det oppnådd en reduksjon på 25 prosent i forbruket til tross for de bedre ytelsene fra den nye V8-motoren. 
Blant annet er start/stoppsystem standard og Audi har innført en spesiell form for sylinderstyring, som de kaller "Cylinder on demand". 
Når belastningen på motoren er lav, deaktiveres fire av de åtte sylinderne. 
De samme fire sylinderne tenner umiddelbart når belastningen på motoren øker, som for eksempel ved akselerasjon. 

Aktive motorfester motvirker vibrasjoner ved å sende «motsignaler» når motoren går på 4 sylindre. 
Dette kompletteres av den ovenfor nevnte aktive lydreduksjonen for at sylinderkuttet ikke skal gå ut over den behagelige akustiske delen av kjøreopplevelsen. 

Utmerket komfort 

Bortsett fra følelsen av overflod av krefter gir denne bilen en kjøremessig tilfredsstillelse også i kapitlet komfort. 
Både det mye omtalte lydnivået og en fjæringskomfort av den sofistikert effektive typen, bidrar til dette. 
Adaptiv luftfjæring er standard. 

Som vi allerede har nevnt er ikke dette bilen som oppfordrer til en utpreget sportslig kjørestil Selv i Audi Drive Selects mest dynamiske innstilling gjør nemlig fjæringsoppsettet at det blir noe mer krenging i svingene, enn det en rendyrket sportsbil ville hatt. 
Men ikke misforstå: 
S6 er svært så effektiv på veien, og langt fra noen "balje". 
Inspirerende som BMW greier imidlertid Audi fortsatt ikke, tross store fremskritt, å være. 

For øvrig har S6 de samme kjente fordelene som A6 har med hensyn til plass, ergonomi og opplevd kvalitet av beste premium-nivå. 

Helt OK utstyrt 

Bilen er godt utstyrt som standard (heldigvis - for bilen vil tross alt koste opp mot halvannen million). 
Den har som nevnt adaptiv luftfjæring og den har også Audi drive select som gir muligheten til å velge oppsett på dempere, styring, girkasse og gassrespons. 
Xenon plus-lys med LED er også standard, likeledes 19-toms aluminiumfelger, elektrisk justerbare S-sportsseter i skinn og alcantara, karbon-dekor, firesoners klimaanlegg, pre-sense sikkerhetssystem som forbereder bilen i tilfelle fare for kollisjon, MMI radio med Audis lydsystem, elektrisk innfellbare speil med minnefunksjon, parkeringssystem og tyverialarm. 

Mye tilgjengelig ekstra 

Av ekstrautstyr kan nevnes blant annet LED hovedlys, MMI navigasjon "plus" med MMI touch, som er en pad-type berøringsflate for å skrive inn tall og bokstaver med fingeren. 
Audi S6 kan også utstyres med HUD , adaptiv fartsholder/avstandsholder, helskinn og utvidede skinndetaljer, bluetooth biltelefon og WLAN hotspot (internett-tilgang i bilen), parkeringsassistent, keramiske bremser og 20-tommers aluminiumsfelger. 
Stasjonsvognen kan utstyres med panoramasoltak. 

Nok en sekser 

Under prøvekjøringen av nye S6 var vi veldig på vakt og forsøkte det vi kunne å finne noe som virkelig trakk ned. 
Det var ikke stort; styringen kunne vi ønsket ga bedre tilbakemeldinger, og vi rakk ikke å bli fortrolige med Active Steering, som uansett er ekstrautstyr. 
Bilen er ellers svært tung tross innsatsen for å spare vekt siden forrige generasjon. 
Det merkes når kjørestilen blir mer dynamisk enn de fleste som kjøper denne bilen vill finne på å legge seg til 

Dette er ikke nok til å vippe karakteren ned fra den sekseren vi til syvende og sist finner er det eneste rettferdige. 
Dette er en av verdens mest vellykket komplette familiebiler. 

Men, dessverre: 
Kun for de med meget god råd... 

Tekniske illustrasjoner: 
