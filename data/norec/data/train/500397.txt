Totalt unødvendig
Heseblesende og humørløs. 

Opprinnelig var det David Cronenberg som skulle regissere «Total Recall» i 1990. 
Så kan man spekulere i om hans film ville ligget tettere opp til Philip K. Dicks univers og inspirasjonskilden, novellen «We Can remember It For You Wholesale». 
Istedet ga historien oss Paul Verhoeven, og en frenetisk action, ispedd sjarmerende doser absurd komikk. 

I «Underworld»-regissør Len Wisemans nyinnspilling er Arnold Schwarzenegger erstattet av Colin Farrell. 
Det har falt fansen tungt for brystet. 
Jeg, som ikke har noe nært forhold til originalen, synes derimot det er et godt valg. 
Farrell har større troverdighet som den ganske alminnelige mannen Douglas Quaid, og spiller ham med en fin blanding forvirret sårbarhet og maskulin styrke. 

Mens Quaid drømmer om Mars både hos Dick og i 1990, er planeten nå erstattet av en postapokalyptisk dystopi. 
Storbritannias Forente Stater står alene igjen på valen, som imperialistisk utsugerstat for kolonien down under. 
Billig arbeidskraft sendes tur/retur tvers gjennom jordens indre. 
Et gryende opprør og krav om uavhengighet er på gang. 

Fabrikkarbeideren Quaid oppsøker Rekal Inc. for å få implantert et minne som kan gi litt spenning inn i et ellers kjedelig liv. 
Noe går galt. 
Mannen sendes ut i en runddans av forvirring om hvem han er og hvem han egentlig jobber for. 

Filmen er spekket med gode spesialeffekter og fantastisk scenografi. 
Særlig kolonien, som med åpenbare lån fra «Blade Runner» tegner opp et skittent, overbefolket bylandskap med evig øsende regn som til og med i kinosalen kjennes surt mot huden. 

Mens det visuelle potensialet utnyttes maksimalt, borer filmen forbausende lite i minneforvirringens muligheter. 
Den martrende noiaen fra Dicks univers er totalt fraværende. 

Den politiske maktkampen som tegnes opp, kunne i en mer kompleks form bidratt med aktualitet og dybde. 
Heller ikke dette utnyttes, merkelig nok. 

Siden 1990 er det kommet en rekke filmer som på både kreativt og kritisk vis tar for seg spørsmål knyttet til identitet, minner og virkelighetsoppfattelse. 
Sett i lys av dette, virker 2012-utgaven av «Total Recall» uinspirert, utdatert og unødvendig. 

Det vi sitter igjen med, er nok en tradisjonell, heseblesende action, pakket inn i sci fi-ramme, men humørløs og pompøs. 
Greit nok hvis det er det du trenger mer av, men bortkastet hvis du vil ha dybde og originalitet med på kjøpet. 

Er du enig med anmelderen? 
Si din mening her: 
