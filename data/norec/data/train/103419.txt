Kristoffer Joner:«24 timer i døgnet» (single) 

(Kong Tiki/Playground) 

«24 timer i døgnet» er en frisk og glad outsider til årets sommerhit, med et mildt sagt uimotståelig hektende refreng og beatlesk mellomparti, ikke ulikt en annen tidvis genial sørvestlending, Morten Abel. 

Joner har nok mer særpreg på lerretet enn han har i stemmen, men han gir låten akkurat den ekstra, lille energien som en klassisk poplåt skal ha. 

Mest av alt bygger nok «24 timer i døgnet» likevel mest oppunder forventningene til Janove Ottesens egen solodebut senere i høst. 
Han har nemlig umiskjennelig god teft også for klassisk popmusikk, ikke bare ompa-weltschmerz. 
