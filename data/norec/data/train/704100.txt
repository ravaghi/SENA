Stil skal ikke undervurderes
Nei, omslaget viser ikke Janove Ottesen i Freddie Mercury-forkledning, men Brede Rørstad som kaller seg Heartfelt. 
Det er ikke lett å vekke oppmerksomhet på platemarkedet, men første skritt – et omslag som vekker nysgjerrigheten – er oppfylt. 
Han har også en appetittvekkende singel ute; "Blindfold" er en miks av elektropop, klassisk musikk og industrirock. 
Noe du ikke hører hver dag. 

Heartfelt har med seg rikelig med strykere, pluss folk som Jenny Hval, Hilde Marie Kjersem, Robert Post, trompetist Hayden Powell og Nashville-steelgitarist Chad Jeffers. 
I lengden blir det mer stil enn innhold og eksentrisiteten blir statisk, men Oslo-artisten gjør et prisverdig forsøk på å skape skvulping i andedammen. 
Stil teller, noe svenskene har skjønt bedre enn oss. 

Beste spor: 
"Blindfold", "She moves". 
