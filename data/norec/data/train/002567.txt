Øs mot dem
Jyplingene i The Wolves har strengt tatt kun én låt på repertoaret, Den er til gjengjeld ordentlig gøy å høre på. 

Å være 17 år gammel kan som kjent være et helvete. 
Hormonene truer med å rive kroppen i filler, en uviss fremtid vaker faretruende rundt hver sving og kjærlighetstrøbbel, eksistensielt alvor og generelt tungsinn er bare noen av tingene som bidrar til å gjøre livet surt. 

Disse aldersbetingede prøvelsene ser imidlertid ikke ut til å plage de fire tromsøværingene i The Wolves hus nevneverdig. 
I stedet for å dvele ved tenåringslivets realiteter har de nemlig foretatt seg det eneste fornuftige - startet band, skaffet seg instrumenter og perfeksjonert kunsten å banke dritten ut av dem. 

I årets Urørtfinale gjorde kvartetten en strålende figur med den uimotståelig breiale knallperlen "Let's Skate This Town", og festen fortsetter i nøyaktig samme spor denne by:Larm-kvelden. 
Det er glissent på John Dee - publikumsmassen kunne fint vært femdoblet uten at det hadde vært noe problem - men Mads Ystmark og hans medsammensvorne skjuler det de måtte føle av skuffelse med nordnorsk swagger og pur energi. 

Dette er ikke musikk for historiebøkene - snarere tvert imot. 
Brukspunk er en langt mer dekkende betegnelse, med rause drypp av skandirock og en spiss av hardcore tilsatt smaksbildet. 
Turboneger, Kvelertak og Blood Command har alle trolig hver sin hedersplass på veggen i øvingslokalet hjemme i Tromsø, men The Wolves er allerede i ferd med å brøyte sin egen sti gjennom den referensielle skauen. 

Om et år eller tre kan disse gutta for alvor finne på å leve opp til sitt frådende bandnavn. 
I 2014 er de først og fremst jævlig kult band å kaste bort en halvtime på. 
Takk for det. 
