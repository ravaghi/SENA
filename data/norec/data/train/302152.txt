En zombiefilm du blir glad av
Hardtslående humor i «Zombieland». 

|||FILM: Halvveis i Ruben Fleischers splatter-komedie, «Zombieland», tok jeg meg i å tenke at, jaggu, det ser jammen trivelig ut å være blant de siste gjenlevende i USA, cruise rundt i en gul Hummer, raide hvilken butikk man måtte ønske og smadre stinkende zombier. 

«Zombieland» er noe så merkelig som en romantisk, voldsomt underholdende roadmovie, med gode skuespillerprestasjoner, snedige regivalg og godt driv. 

Eller en zombiefeelgood, om du vil. 

Klosettlokk Sannheten er at zombiene spiller en liten rolle i «Zombieland». 
De utgjør aldri en reel trussel og er aldri nifse. 

I stedet fungerer de som en slapstick-ingrediens, objekter som i ny og ne blir rammet med alt fra hagesaks til klosettlokk for å gi filmen luftlommer. 

Og for å føre ofrene nærmere hverandre. 
Et billig triks? 
Muligens, men det fungerer. 

Store biler Handlingen finner sted i dagens USA. 
Et virus har rammet befolkningen og majoriteten av innbyggerne har fått det filmens hovedperson, Columbus (Jesse Eisenberg), definerer som en svært sint utgave av kugalskap. 

Vi møter Columbus i det han kjører østover, i håp om å finne foreldrene sine. 
På veien møter han Tallahassee (Woody Harrelson), en skyteglad redneck, med forkjærlighet for Twinkies og store biler. 
Og etter hvert også Wichita (Emma Stone) og Little Rock (Abigail Breslin), to unge miniversjoner av Thelma og Lousie. 
Sammen danner de allianse. 

Zombiekomedier er ingen ny oppfinnelse og man har ledd av siklende, levende døde siden Sam Raimis «The Evil Dead» (1981). 

Men jeg har sjelden hatt det morsommere med zombier enn i «Zombieland». 
Filmen kan best beskrives som en blanding mellom britiske «Shaun of the Dead» (2004) og «Superbad» (2007). 

Den tar det beste fra begge leire, og blander ren galskap, med sjarmerende og kløktig, ungdommelig humor. 

Woody Harrelson viser nok en gang stort komisk talent, og kler rollen som hardtslående, myk mann. 
Emma Stone er vakker, mystisk og troverdig som, vel, vakker og mystisk. 

Og Jesse Eisenberg plasserer seg, med rollen som nerden Columbus, i toppsjiktet blant unge amerikanske komikere. 

Uhøytidelig 
Jo da, filmen følger oppskriften. 

Det handler mest av alt om vennskap, vemod og drømmen om å komme i buksa på den peneste gjenlevende dama i verden. 

Men er det halvannen time uhøytidlig underholdning man leter etter, kan man trygt sette turen mot «Zombieland». 
