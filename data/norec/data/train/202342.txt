Audi S7 prøvekjørt
MÛNCHEN (DinSide Motor): 
Med denne bilen regjerer du på Autobahn. 
Audi S7 er uvanlig vellykket og en praktfull bil. 

Det begynte i 2009, da Audi viste frem en flott konseptbil på bilutstillingen der. 
Det var forløperen til A7 Sportback, og vi prøvekjørte den ferdige produksjonsbilen i september 2010. 

Begeistret 

Vi ble begeistret den gangen, og hadde høye forventninger da vi nå fikk anledning til å prøvekjøre flaggskipet 
- Audi S7 Sportback, som ble vist første gang på bilutstillingen i Frankfurt i september i fjor. 
Vi dro derfor til Tyskland får å teste den i sitt rette element. 
Vi ble ikke skuffet. 

Bilens fulle navn er for øvrig litt av en munnfull: 
Audi S7 Sportback V8 4.0 TFSI quattro S tronic. 

Fersk motor 

Vi starter med motoren, for det er den som er hovedtema i denne bilen. 
Dette er ganske fersk vare - det er den nyeste V8-motoren fra Volkswagen-konsernet og gjør også tjeneste i noe modifiserte varianter i Audi S8 og i Bentley Continental GT. 

Det er en kompakt V8-motor med fire liter slagvolum. 
Den har en relativt lav vekt på 220 kilo. 
Motoren er også utstyrt med to turboladere. 
Maksimal effekt er 420 hestekrefter og dreiemomentet er 550 newtonmeter. 
Det er tilgjengelig over et usedvanlig bredt register - nemlig fra 1.400 til 5.200 omdreininger per minutt. 

Kreftene fordeles til de fire hjulene via en syvtrinns S tronic-girkasse; det dreier seg om en oppgradert versjon av den etterhvert velkjente dobbeltkløtsjkassen fra VW-konsernet - hos Volkswagen kjent som DSG. 

Firehjulsdriften, som hos Audi får navnet quattro, har i utgangspunktet et oppsett med 40 prosent av kreftene foran og 60 prosent bak. 
I Norge er sportsdifferensial standard. 

Ikke en sportsbil 

Vi har hørt kolleger, blant annet fra England, kritisere bilen fordi den ikke er sportslig nok. 

Etter vår mening har de misforstått denne bilens misjon, for dømte vi den etter sportsbilstandarder ville heller ikke vi gitt mer enn terningkast fire. 
Poenget er at dette ikke en sportsbil, og den utgir seg heller ikke for å være det. 

S7 Sportback er derimot en komfortabel og råsterk motorveikrysser, som i tillegg har meget gode dynamiske egenskaper på vanlige veier. 

Motorvei-sjefen 

På Autobahn er den en av mesterne. 
Ytelsene er på nivå med supersportsbiler for 10-15 år siden. 
Den to tonn tunge luksus-GT-en slynges fra 0 til 100 på 4,7 sekunder, og deretter er skyvet fenomenalt. 
Med Audi Drive Select innstilt på "Dynamic" er styring, gassrespons og girskift optimale, og 200 kilometer i timen passeres som en ren formalitet, og deretter fortsetter skyvet opp til fartssperren slår inn ved cirka 250 km/t. 
Disiplinerte tyske bilister ser på det strenge oppsynet som dukker opp bakfra at dette er en av sjefene på motorveien, og flytter seg raskt en fil til høyre. 

Det hele foregår i en relativ stillhet hvor en litt fjern dur fra motoren ikke greier å konkurrere med vindbruset utenfra når det begynner å gå seriøst fort. 

Relativt nøysom 

Uten at vi kunne konstatere det selv under vår prøvekjøring, er motoren i S7 en god del mer økonomisk i drift enn tidligere S-motorer fra merket. 
I forhold til V10- motoren som satt i forrige generasjon S6, lover Audi i hvertfall en reduksjon 25 prosent i forbruket til tross for bedre ytelser fra den nye V8. 
Blant annet er start/stoppsystem standard og Audi har innført en spesiell form for sylinderstyring, som de kaller "Cylinder on demand". 
Når belastningen på motoren er liten, deaktiveres fire av de åtte sylinderne. 
De samme fire sylinderne tenner umiddelbart når belastningen på motoren øker, som for eksempel ved akselerasjon. 

Mot-lyd 

Samtidig som fire av sylinderne deaktiveres, igangsettes den aktive støyreduksjonen, «Active Noise Cancellation». 
Små mikrofoner i cockpiten fanger opp bakgrunnsstøyen rundt fører og passasjerer før den når ørene. 
Den innebygde elektronikken iverksetter så en form for «motprogrammering» ved å sende ut sin egen støy med motsatt lydsignatur, slik at det som når ørene tilsynelatende er lyden av stillhet. 

Aktive motorfester motvirker også vibrasjoner ved å sende tilsvarende «motsignaler» når motoren går på 4 sylindre. 

Utmerket komfort 

Bortsett fra følelsen av overflod av krefter gir denne bilen en kjøremessig tilfredsstillelse også i kapitlet komfort. 
Både lydnivå og fjæringskomfort bidrar til dette - adaptiv luftfjæring er standard. 

Som vi allerede har nevnt er ikke dette bilen som oppfordrer til å kjøre villmann: 
Selv i den mest dynamiske innstillingen gjør nemlig fjæringskomforten at det blir noe mer krenging i svingene, enn det en rendyrket sportsbil ville hatt. 

For øvrig har S7 de fordelene de andre modellene i A6/A7-serien har med hensyn til plass, ergonomi og opplevd kvalitet av beste premium-nivå. 

Bra standardutstyr 

Bilen er godt utstyrt som standard (heldigvis - for bilen vil tross alt koste opp mot halvannen million). 
Den har som nevnt adaptiv luftfjæring og den har også Audi drive select som gir muligheten til å velge oppsett på dempere, styring, girkasse og gassrespons. 
Xenon plus-lys med LED er også standard, likeledes 19-toms aluminiumfelger, elektrisk justerbare S-sportsseter i skinn og alcantara, karbon-dekor, firesoners klimaanlegg, pre-sense sikkerhetssystem som forbereder bilen i tilfelle fare for kollisjon, MMI radio med Audis lydsystem, elektrisk innfellbare speil med minnefunksjon, parkeringssystem og tyverialarm. 

Mye tilgjengelig ekstra 

Av ekstrautstyr kan nevnes blant annet LED hovedlys, MMI navigasjon "plus" med MMI touch, som er en pad-type berøringsflate for å skrive inn tall og bokstaver med fingeren. 
S7 Sportback kan også utstyres med HUD , adaptiv fartsholder/avstandsholder, helskinn og utvidede skinndetaljer, bluetooth biltelefon og WLAN hotspot (Internett-tilgang), parkeringsassistent, keramiske bremser og 20- og 21-tommers aluminiumsfelger. 

Toppkarakter 

Som leseren vil ha skjønt: 
Vi liker denne bilen, og det er vanskelig å finne noe å kritisere den for. 
Det meste vil i så fall gå på at bilen er så perfeksjonert at den på en måte mangler det vi kan kalle personlighet; på dette punktet har for eksempel mange italienske biler fortsatt en fordel. 

S7 Sportback er derimot så sofistikert både på det designmessige, det teknologiske og det bruksmessige plan, at vi bøyer oss i støvet og triller en sekser. 

Audi S7 Sportback introduseres på det norske markedet i juli, men det åpnes for bestilling allerede i mai. 
Prisen er ikke endelig fastlagt, men regn med oppunder halvannen million kroner. 

Dimensjoner: 
