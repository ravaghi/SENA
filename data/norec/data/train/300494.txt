Om du leter etter overraskelser, kan du grave til kuene kommer hjem
Hove-aktuelle 
Of Mice and Men. 

ALBUM: 
Det satses hardt på å gjøre det Hove-aktuelle California-bandet Of Mice and 
Men til det nye store innen metalcore. 
Deres siste plate «Restoring Force» låter naturligvis der etter. 

Albumet er kyndig lappet sammen for å dekke alle tenkelige bruksområder: Mosh-anthem - «Public Service Announcement», circle-pit-føde - «You Make Me Sick», melodiøs etermaterie - «Feels Like Forever» og det obligatoriske lighterøyeblikket - «Space Enough to Grow». 

Når man har i bakhodet at Of Mice and 
Men er en avleiring fra et av tidenes mest latterlige metal-band, Attack Attack! så er ikke terskelen høy for å overraske positivt. 

Og når sant skal sies; det er fint lite å arrestere gjengen på, bortsett fra det åpenbare - at det naturligvis låter kalkulert, kynisk og lite nyskapende. 

Gutta kan spille, som de eldre sier. 
Det er fortreffelig håndverk og ikke så rent lite fengende når de først treffer spikeren på hodet. 
«Would You Still Be There» og «Bones Exposed» er sjangerblinkskudd. 

Men om du leter etter overraskelser, kreative løsninger eller noe som smaker av karakter, så kommer du til å grave til kuene kommer hjem. 
