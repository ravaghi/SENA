Jens Evensen - slik ein ven ser han
Berit Ruud Retzer vil gjera Jens Evensen til profet i eige land. 
Ho vil det litt for sterkt. 

Berit Ruud Retzer: 
Jens Evensen. 
Mannen som gjorde Norge større. 
334 sider. 
Gyldendal. 

I ein konkurranse om kven som har vore den mest verdifulle personen for Norge gjennom tidene, ville Jens Evensen liggja svært godt an. 
I alle fall om ein målar det i pengar. 
Som leiar for kontinentalsokkelutvalet frå 1963 spela juristen Evensen ei viktig rolle i utforminga av styringsprinsippa for norsk oljepolitikk. 
Ikkje minst stod han sentralt i forhandlingane då kontinentalsokkelen vart delt mellom Nordsjø-landa på ein måte som var svært heldig for den gryande norske oljeindustrien. 

Seinare, som havrettsminister på 1970-talet, greidde Jens Evensen i FN-forhandlingar å få aksept for kravet om ei 200 mils økonomisk sone, eit gjennombrot som fekk enormt mykje å seia for Norge som olje- og fiskerinasjon. 
Norge fekk dermed herredømme over eit havområde som er fire gonger så stort som Fastlands-Norge. 
Men også for andre kyststatar, og for forvaltinga av sårbare havressursar, var 200-milssonen eit viktig prinsipp. 

20 år forseinka 

Ikkje alle meiner at Jens Evensen har fått den æra han fortener for denne innsatsen. 
Blant dei er Berit Ruud Retzer, som i haust, samtidig med at Evensen ville ha fylt 100 år, kom med biografi om den fargerike personlegdommen som levde eit så innhaldsrikt og dramatisk liv. 

Boka skulle eigentleg ha vore utgitt før. 
Som frilansjournalist i Haag på 1990-talet gjorde Retzer omfattande intervjuopptak med Evensen. 
Men då det var spørsmål om publisering, sette han bremsene på. 
Han var ikkje klar for å gå ut med sin versjon. 
Først 20 år seinare, i samråd med sonen Jens Evensen jr., kjem biografien ut. 

Eigentleg er det rart at den gamle kjempa heldt igjen. 
I levande live var han aldri redd for å uttala seg sterkt og kontroversielt. 
Ironisk nok avslutta han karrieren sin som dommar ved den internasjonale domstolen, som ein av dei han i eit avisintervju hadde kalla «dei gamle knarkane i Haag». 
Blant dei mange og lange sitata Retzer gjengir, er det knapt noko som eg ikkje ser for meg at han kunne sagt offentleg og stått for. 

Sviket frå Treholt 

Det måtte i så fall vera kommentarane til Treholt-saka. 
Arne Treholt var Evensens nærmaste medearbeidar gjennom mange år, framfor alt under dei vanskelege delelinjeforhandlingane med Sovjetunionen i nord. 
Då Treholt vart arrestert om seinare dømd for spionasje, var det eit sjokk for Evensen. 
Han kom seg aldri over sviket, men i boka er han framfor alt bitter på norske politikarar og embetsmenn som visste at Treholt var under mistanke, men som aldri informerte Evensen. 

Treholt-saka la ein skugge over Jens Evensens karriere, om enn kanskje ikkje så mørk i folks auge som Retzer vil ha det til. 
Det var fleire grunnar til at Evensen var ein omstridd person. 
Den søkkrike pølsemakarsonen frå Grønland hadde ein sjølvsikker og ukonvensjonell stil som provoserte mange, ikkje minst i det konservative Utanriksdepartementet. 
Han stilte seg utanfor det gode selskap då han (sannsynlegvis) stemte nei til EF-medlemskap i 1972 og i 1980 slo til lyd for ein atomfrisone i Norden, stikk i strid med norsk Nato-politikk. 
Slik skaffar ein seg fiendar i det norske etablissementet. 
Men denne viljen til å gå på tvers og utfordra etablerte dogme var også med og gjorde han populær i store delar av folket. 

Vanskeleg vennskap 

Berit Ruud Retzer skriv i forordet at ho vart åtvara av kollegaer om at «vennskap med den du skriver om, er det verste som finnes.» 
Ho legg ikkje skjul på at ho og Jens Evensen var «fine venner», men ho valde å skriva likevel. 

Det pregar boka på godt og vondt. 
På mange måtar er det stemma til Jens Evensen, meir enn biografens, me høyrer i boka. 
Som portrett av mennesket fungerer dette godt. 
Som kritisk analyse av samfunnsaktøren er boka ikkje like vellykka, sjølv om Retzer også har intervjua kjelder som ikkje alle er like vennlegsinna mot Evensen. 
Boka hadde sannsynlegvis gjort Evensen ei større teneste ved å framstå som mindre av eit kampskrift. 

Berit Ruud Retzer skriv lett og levande, og boka er stort sett ryddig redigert. 
I denne avisa kan eg likevel ikkje la vera å nemna at skipsreiaren som selde ein eigedom til base for Esso i Stavanger heitte Torolf Smedvig, og ikkje Torolf Sandvig. 
