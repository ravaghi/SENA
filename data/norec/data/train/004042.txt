Indiana Jones: The Complete Adventures
Tidenes filmhelt kan sees igjen og igjen! 

Jeg er så glad over å ha Indiana Jones-filmene samlet på Blu-ray at jeg knapt er i stand til å være kritisk anmelder. 
Dette er nemlig noen av de morsomste filmene jeg vet om, og de har glimret med sitt fravær i HD-format – til nå. 

De fire filmene presenteres på Blu-ray med fantastisk billed- og lyd-kvalitet, og med et fint ekstramateriale på disk fem. 

En pris på rundt 500 spenn vil kanskje virke avskrekkende, men jeg mener denne samlingen absolutt er verdt det. 
Dette er tross alt tidenes filmhelt 
- Indiana Jones! 

Action over hele verden 

Denne serien er Steven Spielberg og George Lucas sin hyllest til matinéfilmene fra 1940-tallet, med barske helter i halsbrekkende situasjoner gjennom ville eventyr. 
Arkeologen Indiana Jones (Harrison Ford) leter etter verdifulle gjenstander over hele verden på 1930-, 40- og 50-tallet. 

I Raiders Of The Lost Ark (1981) er han i kappløp med nazister for å finne en religiøs gjenstand med guddommelige krefter i Egypt. 
I Indiana Jones And The Temple Of Doom (1984) må han finne en mystisk sten og redde barn fra en skummel sekt i India. 

Den hellige gralen må finnes i Indiana Jones And The Last Crusade (1989), igjen i kamp mot nazistene, mens russerne er fienden i Indiana Jones And The Kingdom of The Crystal Skull (2008). 

Den første er fortsatt best 

Den første filmen er fremdeles min store favoritt, der samspillet mellom Harrison Ford og Karen Allen slår gnister, mens Paul Freeman og Ronald Lacey er ubetalelige som herlig sleipe naziskurker. 
Spielberg forteller historien med perfeksjonert eleganse, samtidig som handlingen stadig er på farten. 

The Temple Of Doomer en mørkere affære, som jeg ikke likte like godt da den gikk på kino, men gjensynet på Blu-ray var mye bedre enn jeg forventet. 
Det blir kanskje i dystreste laget mot slutten, men musikalnummeret i starten er kanskje seriens beste innledning, samtidig som Spielberg sper på med oppfinnsom action underveis, spesielt den fartsfylte sekvensen med gruvetog. 

The Last Crusade er nesten like glimrende som Raiders, med det fantastiske samspillet mellom Harrison Ford og Sean Connery som det store høydepunktet. 
The Kingdom Of The Crystal Skull har jeg ikke turt å se på nytt. 
Jeg har en stygg fornemmelse av at jeg kanskje ikke vil like den like godt nå som jeg gjorde ved verdenspremiere i Cannes i 2008. 

Nye detaljer trer frem 

Raiders Of The Lost Ark har gjennomgått en restaurering som har gjort underverker. 
Douglas Slocombes bilder er fargesterke, med en imponerende og slående kontrast mellom lys og skygge. 
Dette gjør at filmen ser helt ny ut, og jeg ser detaljer jeg ikke har lagt merke til før. 

The Temple Of Doom og The Last Crusade har ikke gjennomgått samme prosess, men er remastret og fargekorrigert, og ser helt fantastisk ut. 
Det samme gjelder, ikke overraskende, The Kingdom Of The Crystal Skull, som har vært ute på Blu-ray før. 

Også lyden er bedre enn noen gang, presentert i DTS-HD Master Audio 5.1. 
Alle filmene har et rikt lydbilde, med fete pistolsmell, eventyrlige eksplosjoner, overdrevne effekter og John Williams’ dynamiske filmmusikk. 
Det finnes øyeblikk her, selv i den eldste filmen, som er bra demomateriale for de med skikkelig lydanlegg. 

Verdifull informasjon 

Ekstrastoffet er stort sett hentet fra eldre DVD-utgivelser, og rentbærer preg av å være noen år gamle, både teknisk og innholdsmessig. 
Men det er likevel mye verdifull informasjon å hente, blant annet hvordan filmserien startet, og hvordan Harrison Ford ikke var første kandidat til hovedrollen. 

Det er også store mengder opptak fra filmsettene, der spesielt innspillingen av Raiders Of The Lost Ark er godt dokumentert. 

Det jeg savner her, er en dokumentar som forteller hvordan filmen ble restaurert, slik Blu-ray-utgaven av Spielbergs Jaws var utstyrt med. 

Harrison Ford er blitt gammel 

Jeg skulle også ønske en større dokumentar av nyere dato, av typen Dangerous Days fra Blade Runner – The Final Cut, men slår meg til ro med det som ligger på bordet. 

Dessuten er Harrison Ford så seriøse gammelmannstakter i de 8 år gamle opptakene på de eksisterende dokumentarene, at jeg nesten ikke tør tenke på hvordan han ville fremstått i intervjuer nå. 

Det er litt sørgelig å se de merkbare forskjellene mellom den energiske og engasjerte Harrison Ford på Raiders-settet i 1981 til å nesten ligne en slagpasient i intervjuene fra 2004. 

Tidløs appell 

Indiana Jones-filmene var den siste store serien som manglet på Blu-ray. 
Utgivelsen overgår mine forventninger hva angår bilde og lyd, og tilfredsstiller meg med ekstrastoffet. 

Dette er filmer som kan sees igjen og igjen, med tidløs appell og evig underholdningsfaktor. 
Derfor er Indiana Jones: The Complete Adventures en soleklar anbefaling fra meg til deg, rett fra hjertet! 

Hvilken Indy-film liker du best - og hvorfor? 
Skriv i kommentarfeltet under 
