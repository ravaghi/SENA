Modent fra Mandal
Selv et band kalt The Violent Years, blir mindre voldsomt med årene. 

ROCK 

The Violent Years 

"I Blame You and You Blame Me" 

(Apollon/Border Music) 

Når et orkester har eksistert i 15 år uten å gi ut mer enn to album og et par ep-er, er det vel bare naturlig at utgivelsene deres ender opp med å lyde forskjellige. 
The Violent Years fra Mandal pleide å ligne veldig på det apokalyptiske amerikanske folkrock-bandet 16 Horsepower – undertegnede kan huske noen skummelt intense konserter – men minner i dag vel så mye om de ettertenksomme voksenrockerne The War on Drugs. 
Det er ikke noe galt i dét. 
Vi blir alle sammen eldre. 

Nærmest sitt yngre jeg ligger låtskriver Kenneth Bringsdal i bibelsk ladede låter som "Can't See the River" og "Coocoon Spinner". 
Den ni og et halvt minutter lange avrundingen "Southern Pearl" er derimot musikk å seile sakte inn i solnedgangen til. 
Og underveis unner The Violent Years seg også et par reale venstresvinger: 
"Paris" nærmer seg pur 80-tallspop og "Into the Fire" kan lett passere for soul. 

Alt dette er gode låter. 
Produksjonen, gjort i studioet til Morten Martens i Kristiansand, er dessuten lekker. 
Like fullt er det mulig å savne litt mer av den nerven som en gang var selve varemerket til The Violent Years. 
Heldigvis er det all grunn til å tro at den fortsatt vil være der når bandet kommer seg opp på scenen igjen. 
