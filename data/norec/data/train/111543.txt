Cecilia Bartoli:«Sacrificium» 

(Decca) 

Kastratarier med stjerneklang. 

Cecilia Bartoli er en av verdens fremste mezzosopraner. 
Hun kan mye annet enn sitt vanlige stemmefag også - på denne nye platen med orkesteret Il Giardino Armonico har hun tatt for seg kastratarier fra operaer og oratorier fra 1700-tallet. 
De aller fleste av dem er innspilt for første gang her. 
Det følger også med en bonus-CD med tre legendariske kastratarier av blant andre Händel. 

Og det låter stort sett overmåte godt. 
Når man ikke kan oppdrive kastrater, er Bartolis fyldige og fargerike stemme et meget godt alternativ. 
I koleraturpartiene får man følelsen av at perler kommer rennende, i de mer langsomme og tilbaketrukne delene presenterer hun musikken med en nesten utrolig intensitet. 
Caldaras «Quel buon pastor son io» er et utsøkt eksempel. 

Det er flott at denne musikken kommer frem i lyset, og de er flott at Bartoli gjør det så bra som hun gjør. 
Barokkorkesteret Il Giardino Armonico er også på hjemmebane og gjør sitt til at dette blir en veldig fin opplevelse. 

ANBEFALTE KJØP: 
«Quel buon pastor son io», «Come nave in mezzo all'onde», «Usignolo sventurato», «In braccio a mille furie», «Nobil ondene» 
