Glad visevert
Deilig popleksjon i landets vakreste bygd. 

Håkan Hellström satte standarden for konserten sin på årets Bygdalarm med en eneste gang. 
Iført flosshatt, grønt skjerf og svart Rolling Stones t-skjorte danset han seg elegant inn på en scene pyntet med en benk, en skjev lyktestolpe og figurer av Elvis til venstre og Chaplin til høyre. 

At han umiddelbart pøste på med "Det Kommer Aldrig Va Över För Mig" og den gamle favoritten "Ramlar" på en måte som oste av spilleglede og overskudd gjorde sitt til at publikum allerede etter de første fem minuttene var i Håkans generøse hender.Vel har Håkan Hellström lånt det meste av sitt musikalske uttrykk fra Bruce Springsteen, men han spiller sine vakre poprock-låter på en så overbevisende måte at jeg saktens ikke er sikker på om jeg ville valgt Håkan eller Bruce i liveformat om jeg fikk valget. 

Hjertelig skryt av den usedvanlig vakre bygden Øystese virket ektefølt, og det skulle bare mangle når Hellström fra scenen hadde utsikt over en stille blå fjord og den hvite Folgefonnen på toppen av fjellene i bakgrunnen. 
Tydeligvis den vakreste plassen Håkan har besøkt på sine mange år som trubadur. 
"Bor ni så här?", spurte han før det syv mann sterke, og svært gode, bandet med sin vokalist hiver seg videre inn i kvelden med James Brown-moves, brede glis og et utsøkt utvalgt låter. 

Det mest overraskende var ikke at gamle kjenninger som "Klubbland", "2 Steg Från Paradise" og "Kom Igjen Lena!" fikk et solstekt publikum til å danse og synge, men heller at mer ukjente låter som "Man Måsta Dö Nogra Gonger Innan Man Kan Leva" og "Nu Kan Du Få Mig Så Lätt" ga akkurat samme lyst til å smile, elske livet og å synge med på tekster som jeg strengt tatt ikke kan på rams. 
Det ble rett og slett produsert ekstremt mye glede på den drøye timen Håkan Hellström spilte på Bygdalarm. 
Bandet smilte, Håkan Hellström smilte, og publikum smeltet. 

13 år med 3 akkorder, spøkte Håkan. 
Det er helt tydelig mer enn nok akkorder til å være best i klassen. 
Med første avslutning i "Känn Ingen Sorg För Mig Göteborg" fikk vi konfetti i håret og glasset, og det eneste som trekker ned er at Håkan og bandet ikke durte på med sterkere låter enn "En Midtsommarnattsdröm" og "Du 
Är Snart Där" som ekstranumre. 

Sistnevnte inneholder tekstlinjen "Håkan du var bättra förr". 
Det er usant. 
Håkon Hellström er i storform, og spiller på Stavernfestivalen, Vinjerock og Verketfestivalen i Mo i Rana senere i sommer. 
Opplevelsen kan trygt anbefales av hele mitt popglade hjerte. 
