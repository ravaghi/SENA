Sie gubba, sie låta
Trønderbandet Sie Gubba til topps på salgslista med patentert country på dialekt. 

ALBUM: 
Sie Gubba har fortsatt sitt største publikum i Trøndelag, men territoriet er såpass utvidet at bandets åttende album faktisk nå har tronet øverst på VG-lista i to uker — trolig godt hjulpet av deltakelsen i Melodi Grand Prix. 
Med tittellåten «Alt du vil ha» kom gruppa, overraskende for både dem sjøl og mange andre, helskinnet gjennom Sistesjansen og er klare for lørdagens store finale. 
Men de er nok veldig klar over sjøl at de ikke kommer til å vinne den. 

Voksent publikum Sie Gubbas salgssuksess skyldes nok i stor grad også at de har et voksent publikum som fortsatt betaler for musikk — som de gjerne kjøper på en bensinstasjon. 
Sie Gubba har en appell som treffer de samme som lytter på Vassendgutane, D.D.E., Hellbillies og Vestlandsfanden, uten at de klarer å matche noen av dem på tekstsiden. 
Sie Gubba mangler for eksempel Hellbillies' persongalleri og Vassendgutanes bygdehumor. 
Det er derfor den største svakheten til trønderbandet, som for ofte lener seg mot klisjeer og lettvinte løsninger. 
Best er albumets aller siste låt, den melankolske balladen «Syng på siste vers», der dette ikke blir like påtrengende. 
Tilbakelente 
«Så kom du» løftes av duettstemmen til Emma Karlsson, men det begynner å bli påfallende mange norsk-svenske duetter nå. 

Tradisjon 
For et band som er godt kjent på «lokkalet» i Trøndelag er det ellers nesten forventet at de skal synge om nasjonaldrikken der oppe. 
Åpningen «En god tradisjon» hyller både trøndersodden og det å «svi sæ tå en skvett», framfor «å betal for fransk konjakk». 
Men strofa «Det blir væl snart forbudt» kan tyde på at de har egne regler i Trøndelag, for hjemmebrent har da vært forbudt i en del år? 

Ikke stor poesi Stor poesi er det verken i tekstlinjer som «Vi skal ut på livet i kveld / By'n ska vi ta — det ska gå bra» eller «No sett æ å vente på trygda mi», men det er noe mange kan forholde seg til. 
Kjærligheta, livet i Trøndelag og lengselen tilbake til bygda, bort fra maset og bråket i byen, besynges også av vokalist Petter Øien — låtskriver sammen med gitarist Magne Almås. 

Patentert country Sie Gubba spiller patentert country på trøndersk, med et snev av countryrock, Ola Uteligger og rølp. 
Bandet høres ut som et gjennomsnittlig amerikansk countryband som spiller for turistene på en av klubbene i Nashville eller på en bar i hvilken som helst amerikansk småby. 
Særlig skyldes det felespiller Morten Hølås, som har lært seg felesounden og -teknikken som brukes på de fleste platene som spilles inn i Nashville. 
«Alt du vil ha» er ikke et dårlig album, det er bare veldig ordinært og forutsigbart. 
