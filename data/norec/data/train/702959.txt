Israelsk overraskelse
Er du lei forutsigbare filmfortellinger som følger nedslitte handlingsmønstre? 
Da er denne historien noe å se, skrevet og regissert av rumenske Radu Mihaileanu. 

Storyen er ikke fra Romania. 
«Gå og lev» er oppfordringen som gis en 9 år gammel etiopisk gutt i en flyktningleir i Sudan på 80-tallet. 
Den kristne moren sender ham av gårde med falsk identitet på en lastebil som redder etiopiske jøder til Israel. 
Operasjonen ble iverksatt av etterretningsorganisasjonen Mossad slik at 8000 fallasher, jøder fra Etiopia, ble reddet fra sultedøden. 

Slik får vi historien om Schlomo, som må late som han er etiopisk jøde for å overleve. 
Filmen får svært godt fram hvordan fallashene ble en pariakaste i Israel. 

Regissørens siktemål er vel så mye å belyse hvor traumatisert et barn kan bli av å flykte alene. 
Filmen følger Schlomo fra asylmottak til adopsjon i en familie og hans oppvekst til han bli voksen. 

Særlig i starten virker flere scener stive, rett som det er akkompagnert av dramatisk musikk som forteller hva vi skal føle. 
Men gradvis blir man trukket inn i Schlomos historie og tror på hans kamp for å orke å leve i Israel. 
Hans vennskap med en gammel amarisktalende etiopisk jøde er nydelig skildret. 

Man får også et bredt innsyn i ulike grupperinger i det jødiske samfunn. 
Slike nyanser kan tjene til å øke vår forståelse av dette kompliserte landet. 
