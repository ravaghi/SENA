Ondskapens banalitet
Komedie 

Storbritannia 2012 

Regi: 
Ben Wheatley 

Skuespillere: Alice Lowe, Eileen Davies, Steve Oram, Roger Michael, Tony Way, Monica Dolan, Jonathan Aris, Richard Lumsden, Rachel Austin 

Manus: Alice Lowe, Steve Oram 

Musikk: 
Jim Williams 

Aldersgrense: 
15 år 

Egnethet: 
Ungdom/Voksen 

«Sightseers» begynner som et stykke britisk sosialrealisme, men viser seg snart å være noe langt mer forstyrret og forstyrrende. 

Arbeiderklasseparet Tina og Chris har planlagt tidenes kjedeligste ferie. 
Turen går til Yorkshire, hvor de skal besøke de lokale trikke— og blyantmuseene. 
Vendingen i filmen kommer når de ved et uhell dreper en medturist. 
Og når de først har drept én fyr, viser det seg overraskende enkelt å drepe en til. 
Snart rydder de folk av veien bare fordi de er mildt irriterende. 

Det er en urovekkende verden regissør Ben Wheatley skildrer. 
Som i sine tidligere filmer, blant dem knallharde «Kill List» (2011), viser han barbariet som ulmer like under samfunnsoverflaten. 
I «Sightseers» handler det om klasseforskjeller. 
«Han var ikke et menneske,» som Chris sier etter å ha slått i hjel en antatt snobb. 
«Han var en Daily Mail-leser.» 

Det mest ubehagelige ved filmen er at den er så morsom. 
Grusomme handlinger og tilforlatelig humor går hånd i hånd. 
Og Alice Lowe og Steve Oram spiller Tina og Chris med en jordnær troverdighet som nesten kan få en til å like de to avstumpede seriemorderne. 

Fædrelandsvennens utsendte lo høyt flere ganger - og skammer seg litt for det. 
