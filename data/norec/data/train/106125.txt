Modest Mouse: «We Were Dead Before The Ship Even Sank»
(Epic/Sony BMG) 

Platen som topper den amerikanske albumlisten nå. 

Grunnen er nok dels at indiefansen er opptatt av å eie plater som objekter, at de er kjapt på plass i butikken når gamle helter slipper ferskvare, samt at albumsalget generelt er lavt. 
Men det handler også om at denne typen musikk har gode kår for tiden. 
(For å få litt historisk perspektiv på dette: 
Pavements mesterverk, «Crooked Rain Crooked Rain», nådde kun en 121. plass på Billboard-listen i 1994.) 

Modest Mouse har brukt 13 år på å komme dit de er i dag, og er fortsatt tro mot indierockens viktigste hjørnestener - det er passe melodiøst, passe bråkete og passe psykedelisk. 
På denne platen har de fått med seg den gamle Smiths-helten Johnny Marr på gitar, men han holder seg like beskjedent i bakgrunnen som han har pleid å gjøre de siste tjue årene. 

Det er stort sett underholdende saker, men både enkeltlåter og albumet som helhet hadde tjent på strammere regi. 
Der har du indierockens fallgrube akkurat nå - den er langt på vei den nye progrocken. 

ANBEFALTE KJØP: 
«Dashboard», «Fire It Up», «Missed The Boat» 
