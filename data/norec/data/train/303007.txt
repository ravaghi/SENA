Den nye vinylgenerasjonen
Oslo-gruppa Impossible med brakdebut. 

ALBUM: 
Impossible tilhører åpenbart den nye vinylgenerasjonen. 
Debutplata kommer i LP-utgave med et nydelig svart/hvitt-cover som gjerne kunne vært titulert «neste sommer», men det er i så fall det eneste denne plata har felles med De Lillos, bortsett fra at gruppas frontmann heter Joseph Lillo-Stenberg og er nevø av den foreløpig mer kjente frontmannen i Oslo-gruppa. 

Også Joseph har en lys, fleksibel stemme, men på en ganske annerledes måte enn onkel Lars. 
Dessuten går det i engelsk. 
Også på CD-en er låtene inndelt i Side A og Side B, og det er knapt noen tvil om at gruppa øser av referanser fra den gangen long playing?en hadde sine glansdager. 

Her skiftes det fra funky og tett komp til luftige, jagende melodier, fra akustiske gitartriller til elektroniske effekter som kvitrer som fugleflokker innimellom de energiske låtene. 
Samkjørt, kontrastrikt, hyllet inn i raffinerte arrangementer. 
Lovende er bare fornavnet. 
