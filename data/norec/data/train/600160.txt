Kultivert underholdning
Regi: 
Tom Hooper 

Manus: 
David Seidler 

Skuespillere: Colin Firth, Helena Bonham Carter, Geoffrey Rush, Derek Jacobi, Guy Pearce 

Sensur: 
Tillatt for alle 

I 1934 døde Storbritannias daværende konge, Georg V. 
Hans eldste sønn, Edward VIII, ble konge. 
To år senere frasa han seg tronen for å gifte seg med en amerikansk kvinne. 
Sønn nummer to, kalt Albert (Bertie innen familien), ble den nye kongen. 
Han tok navnet Georg VI. 
Kongebyrden var en plikt han følte seg uverdig til, ikke minst på grunn av sin alvorlige stamming. 
Han er far til Storbritannias nåværende dronning, Elizabeth II. 

Georg VI overtok tronen i en turbulent tid: 
Hitler var på fremmarsj, en ny krig truet. 
Og et nytt instrument var tatt i bruk for at et kongerike skulle høre deres konge: 
Radioen. 
Og Kong Georg VI stammet. 

Da Dronningen verken fikk hjelp fra Gud, erkebiskopen eller Winston Churchill, vendte hun seg der hjelpen kunne finnes: 
Hos en freidig, uortodoks og ukonvensjonell australier med praksis i London. 
En fremragende talespesialist, ble det sagt, som hadde hjulpet mange. 
Hans navn var Lionel Logue. 

Dette møtet mellom to meget ulike personligheter hadde sin uro og sine svingninger, først. 
Men det stabiliserte seg til fortrolighet, både faglig og vennskapelig. 
Og da Kong Georg VI skulle holde sin berømte tale ved krigsutbruddet, var denne pedagogen halvannen meter fra kongens mikrofon. 

Det kan faktisk lages solid, fengslende, rørende og samtidig ironisk drama av stamming. 
Vel, det hjelper selvfølgelig at stammingen er kongelig. 

Regien føles lett. 
Egentlig er den slett ikke det, den er myndig og disiplinert. 
Men når myndighet og disiplin brukes med stor kløkt, føles den lett. 

Manuset har den helt rette blandingen av kunnskap, klokskap og ironi. 

Og skuespillerne er lysende. 
Farlig ord å bruke, men det føles som om de har en form for indre glorie, alle sammen. 
Men så er da flere av de viktigste rollene tolket av de mest fornemme skuespillerkrefter fra England og Australia. 
Kong Georg VI selv tolkes av Colin Firth («A Single Man», «Bridget Jones» m.m.), talespesialisten Logue av australske Geoffrey Rush («Shine», «Pirates of the Caribbean» m.m.). 
Den samme disiplinen og avklarede myndigheten som finnes i regien, går igjen i deres tolkninger. 

Kultivert underholdning! 

Filmen er nominert til hele tolv – 12 – Oscar-priser. 
