Passe massivt comeback
Massive Attack leter etter lysstreif i mørket sammen med Damon Albarn og Hope Sandoval. 

||| 
ALBUM: 
Triphopen har tatt en så naturlig og selvfølgelig plass på moderne popmusikkens palett at en nostalgisk triphoprevival knapt er nødvendig. 

At et nesten-gjenforent Massive Attack (Grant Marshall er tilbake ved Robert Del Najas side) plukker opp diverse tråder fra tolv år gamle «Mezzanine» høres kanskje ut som en manøver med liten kontemporær relevans. 

Og ja, det er en ujevn skive, men vitsen med det hele er jo å la seg overvelde av vakre og uimotståelige høydepunkter som «Paradise Circus» (med Hope Sandoval) og «Saturday Come Slow» (med Damon Albarn). 

Det er slike spor som understreker at Massive Attacks storhet, nå som før, handler om å sende streif av lys gjennom mørke og faenskap. 
