Norsk-svensk eventyrblanding
Roar Uthaug er dyktig og Alicia Vikander er tøff. 
Likevel er "nye" Lara Croft blitt skuffende blek. 

ACTION/EVENTYR 

"Tomb Raider" 

USA 2017 

Regi: 
Roar Uthaug 

Skuespillere: Alicia Vikander, Walton Goggins, Daniel Wu, Dominic West 

Aldersgrense: 
12 år 

15 år etter at Angelina Jolie spilte rollen som dataspillfiguren Lara Croft for andre og siste gang, er det svenske Alicia Vikander sin tur til å ikle seg den karakteristiske, skittengrå singleten. 
Og regien er denne gangen ved Roar Uthaug fra Lørenskog, som – etter å ha vist at han kan lage både slasherfilm ("Fritt vilt") og katastrofefilm ("Bølgen") – med dette får prøve seg på et klassisk eventyr av Indiana Jones-skolen. 
Dessverre går det norsk-svenske samarbeidet bare sånn passe. 

Lara Croft er det tilsynelatende helt vanlige London-sykkelbudet som, på leting etter sin forsvunne far, kommer over myten om en skummel japansk trollkvinne og ender opp sammen med en gjeng gravrøvere på en øy i Djevelens hav. 
(Reiselystne kan merke seg at Djevelens hav later til å ligge utenfor Japan et sted.) 

Hver generasjon kinogjengere fortjener sin inngang til eventyrfilmens gleder og klisjeer, og kan hende vil "Tomb Raider" vekke de rette frydefulle følelsene hos 12-åringen. 
Men Uthaugs forsøk er til syvende og sist verken spennende eller oppfinnsomt nok til å gjøre sånn ordentlig, varig inntrykk. 
