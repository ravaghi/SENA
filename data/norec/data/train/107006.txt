Roseanne Cash:«Black Cadillac» 

Roseanne Cash: 
«Black Cadillac»(Capitol/EMI) 

Cash is queen! 
I hvert fall prinsesse. 

Roseanne Cash har siden mai 2003 mistet både sin halvveis berømte mor Vivian, sin berømte stemor June og sin ekstremt berømte far Johnny. 
Så det er ikke noen bombe at sorg og savn preger hennes tiende studioalbum. 

Men det er ikke så nattsvart som man skulle tro: «Black Cadillac» er en stolt og ganske så straight voksenrockplate, med den lille dosen country navnet hennes gjør krav på. 
Hun synger flott, og den modne musikken faller pent på plass rundt henne. 
Aller best er Roseanne når arrangementene strippes og gir stemmen hennes rikelig rom å boltre seg i, hør for eksempel hvor vidunderlig intimt det blir på «God Is In The Roses». 

Hvor urettferdig det enn er å be om det: 
«Black Cadillac» ville blitt en sterkere plate med enda mer direkte fokus på inspirasjonskildene. 
For det klare høydepunktet er «I Was Watching You», en nydelig hyllest til hennes sortkledde opphav. 
«I'll be watching you from above/Cause long after life there is love», synger hun, og det er så man må tørke tårer av høyttalerne. 
Men for all del: 
Ingen skam på navnet her. 
