Starcrawler:Rocken er løs igjen 

Rocken liker å bli skitten, noe fire unge fra Los Angeles har skjønt. 

Starcrawler: 
"Starcrawler" (Rough Trade/Playground) 

I 2015 var Arrow de Wilde 18 år gammel og gikk på Echo Park high school. 
Der traff hun gitarist Henri Cash, og de fikk følge av trommis Austin Smith og bassist Tim Franco. 

Første singel ble trukket fram av Elton John, og debuten er produsert av selveste Ryan Adams. 
Alder, sammensetning og holdning kan minne om Sløtface, men der stavangerbandet heller mot pop, tipper Starcrawler over i hardere rock. 

Plateselskapet trekker fram Cramps, Yeah Yeah Yeahs, Alice Cooper og Runaways, mens singlen "I Love LA" oser av Ramones. 
Dessuten har vokalisten en forkjærlighet for Ozzy og Iggy. 

"What I want" flørter med tungrock, "Pussy tower" er noe for seg og akustiske "Tears" bryter med resten. 
De gjør rocken morsom igjen, men mangler litt på selve låtene. 

Beste spor: 
"I love LA", "Pussy tower", "Full of pride". 
