Årets ekleste
«Gamer» er så 2009 at det gjør vondt. 

FILM: 
«300» ble tydeligvis litt for pusete for mannemann Gerard Butler. 
Det er vel derfor han har takket ja til å bade i enda mer blod og kroppsdeler i «Gamer», en kvasisatirisk voldsorgie om en nær fremtid der dødsdømte fanger brukes som brikker i et online krigsspill. 

Spekulativt 

Fangene fungerer som avatarer styrt av blaserte syttenåringer med avantgardistisk datautstyr, og meier hverandre ned for fote. 
«Gamer» er så 2009 at det gjør fysisk vondt. 

Det er med en merkelig blanding av sjøsyke og svartsyn man forlater «Gamer». 
I flimrende og liksomkule musikkvideoscener øser filmen på med sex og vold av det virkelig vemmelige slaget, desto vemmeligere fordi alt sammen er så intenst spekulativt. 
Filmskaperne bak «Gamer» har faktisk ikke mer skam i livet enn at de klatrer opp på sin moralske høye hest og rister på hodet over vår avstumpede moderne tid, samtidig som de lager en film som først og fremst er til for å tøye de allerede hardt prøvede grensene til målgruppen gutter 15-25. 
Det er ganske frastøtende. 

Mekanisk action 

Men filmskapere kan gjerne være dobbeltmoralister, så lenge de er begavede dobbeltmoralister. 
Men «Gamer» er også visuelt overlesset, actionscenene er uoversiktelige og mekaniske og menneskene like karismatiske som onlineavatarene de er blitt. 
