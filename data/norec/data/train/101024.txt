Filmanmeldelse:Pingvin-action 

De er små, vinglete og lynraske; en kvartett pingviner som opererer i beste James Bond stil. 

ANIMASJON/KOMEDIE. 
USA. 
7 år. 
Regi: Simon J. Smith. 
Norske stemmer: 
Anders Hatlo, Duc Mai The, Hauk Heyerdahl, Mads Ousdal, Jon Øigarden, Stig Henrik Hoff. m.fl. 

Madagaskarpingvinene er kjent fra «Madagaskar»; filmer med geskjeftige animerte dyr som konstant havner i utfordrende situasjoner. 
Nå kjører pingvinene løpet som hovedpersoner, som en gruppe superspioner med handlekraft og kreative påfunn. 
Jo da, det er noe masete og ikke direkte originalt, men plott, figurer og hendelser holder til å kalle dette en solid underholdningsfilm for pingvin-glade unger. 

I tillegg er det fres over de norske stemmene. 
En godt dubbet film, kan gi filmen et løft. 
Det gjør denne gjengen med norske skuespillere, med alltid overbevisende Andres Hatlo i spissen, som har lagt mengder av energi og munter innlevelse i sine respektive figurer. 

Ferden fører pingvinene rundt om i verden, med den skurkaktige blekkspruten Dave i hælene. 
Underveis får de hjelp av team «Nordavinden» med agent Hemmelig (en ulv med Mads Ousdals stemme). 
Det går unna til vanns, til lands og i lufta i et tempo som en gjennomsnittlig amerikansk actionfilm. 
Underholdningselementet består i det vell av små og store fiksfakserier av kreativ teknisk karakter. 
