Bodil Arnesen, sopran og Erling R. Eriksen, klaver «In recital» Musikk av Wolf, Brahms, Strauss og Schubert
KLASSISK (Arena) 

Litt for dårlige lieder 

In recital er navnet på den nye platen til sopranen Bodil Arnesen. 
Sammen med pianisten Erling R. Eriksen foredrar hun et klassisk lied-utvalg av Hugo Wolf, Brahms, Richard Strauss og Schubert - sistnevntes «Gretchen am Spinnrade» er kanskje det aller mest kjente. 
Og et sånt program er jo greit nok, men merkelig nok faller Arnesen igjennom på fremføringen av det. 
Det er rart, for hun er jo en meget erfaren sanger. 
Men hun klarer ikke å tilføre noe særlig nytt, og til tider er det rett og slett for dårlig håndverksmessig sett. 
Arnesen er egentlig best i de dypere registrene, der har stemmen hennes en fin varme, selv om det av og til virker som det er mye luft på den. 
Schuberts «Ave Maria» er ganske vakker, for eksempel. 
Men i høyden skjærer hun noen ganger i, og helt rent er det heller ikke. 
Mot slutten av «Gretchen am Spinnrade» høres det som hun hiver seg opp i høyden for så å treffe bare nesten. 
Det er synd, og ikke minst overraskende. 
