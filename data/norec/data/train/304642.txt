En vamp med blankpolert Cortina
Paul Hansen tilbake med sitt eget band etter tre år med Vamp. 

ALBUM: 
Da Paul Hansen ble ny vokalist i Haugesund-bandet Vamp i 2008, ble hans eget bandprosjekt lagt på is. 

Men — med Vamp i pausemodus ligger veien åpen for Cortina. 

Debuten kom først i 2007, seks år etter starten, og her følger brødreparene Paul og Henning Hansen og Torleiv og Vegard Fossum opp med 11 myke og smakfulle låter signert vokalist Paul — som sist på engelsk. 

Ikke originalt 
I liket med bilen med samme navn er det ikke originalitet Cortina scorer mest på. 
Tekstene er heller ikke av de mest finurlige, og noen av kjærlighetssangene er snublende nær å havne i den store, stygge klisjésekken. 

Men her er også flere gode eksempler på at Paul Hansen besitter en fin evne til å skrive og formidle en god tekst, toppet med barndomsbetraktningen «Best Days» og den smått desperate avslutningslåten «This Train». 
Cortina gjemte det aller beste til slutt. 

Big Lebowski 
Én annen låt skiller seg også ut positivt, både tema- og sjangermessig. 
«The Dude Abides», en Tom Petty/Springsteen-aktig rockelåt med tekst av Jeff Wasserman, handler om to forskjellige skjebner. 

Irak-veteranen Jimmy og roadien Tony «No Bologne» lever begge etter samme motto som Coen-brødrenes Big Lebowski-figur. 

Symfonisk pop Musikalsk veksler Cortina mellom fengende og slentrende pop, myk symfonisk pop, americana og Coldplay-aktig britisk pop («I'll Wait»), litt mer sofistikert enn den mer råskårne, poprockorienterte debuten «Been A Long Time». 

Strykere sørger for fine stemninger, kanskje er Hansen inspirert av Vamps vellykte samarbeid med Kringkastingsorkestret? 
Han har dessuten en myk og behagelig stemme, med en hang til falsettsang. 

«Sound Of A New Day» er blitt et fint lite smykke, riktignok uten glitrende diamanter. 
