Ung ulv i 90-tallsfåreklær
Men går Odd Future-Tylers referanser langt over hodet på kidsa? 

ALBUM: 
Etter å ha slått den alt for ofte forutsigbare rapscenen midt i fleisen med sin hiphopsjangerblandende musikk og ungdommelige rebellimage, har den første Odd Future-bølgen mistet mye styrke. 

Likevel ikke mer enn at Tyler, The Creator har alles øyne på seg når han nå er aktuell med sitt tredje soloalbum, «Wolf». 

I likhet med sine to første fullengdere, står 22-åringen selv for all produksjonen, og balanserer nok en gang kalkulert mellom sine både ekstremt barnslige og uvanlig reflekterte sider. 

Soundet er på mange måter identisk med «Goblin» (2011), bygget opp rundt Odd Futures velkjente beatblanding inspireret av 90-tallets hiphopgullalder, The Neptunes og harde sørstatsproduksjoner. 
Referanser som ironisk nok sikkert går langt over hodet på typiske OF-blodfans; yngre lyttere som kanskje egentlig ikke hører spesielt mye på rap til vanlig. 

Dette betyr derimot ikke at Tyler serverer annenrangs rapmusikk, heller tvert i mot, da han ikke bare utfordrer de normaliserte soundene i sjangeren, men også viser en imponerende forståelse for låtskaping og tekstskriving. 

«Wolf» er et ørlite steg ned fra «Goblin», men fortsatt mer enn godkjent med sin flotte og varierte rekke av godlåter. 
