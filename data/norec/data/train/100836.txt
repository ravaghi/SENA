TNT:«The New Territory» 

(Bonnier Amigo) 

Står støtt og bredbent. 

Undertegnede skal ikke beskyldes for å ha lyttet spesielt mye til åttitallets store norske hårmetalhelter i TNT siden nettopp åttitallet, men dette lille rendez-vous viser at bandet holder fanen riktig så høyt hevet på sine eldre dager. 

«The New Territory» kan ikke skilte med noe så sjarmerende som sjørøverestetikken TNT flørtet med på «Knights Of The New Thunder» (1984), men det er en håndfull seriøst fengende gromrockere her, hvor refreng og riff skraper mot himmelen på beste stadionvis. 
Den nye, britiske vokalisten Tony Mills er dessuten et ypperlig tilskudd - han har ca. halvparten av sin forgjengers hysteriske hvinelyd, hvilket er akkurat passe. 

Dette er en ukomplisert verden hvor de fleste triks er utprøvd og «radio» rimer på «stereo», men TNT holder på med sitt, og de gjør det godt. 

ANBEFALTE KJØP: 
«Are You Blind?», «Golden Opportunity», «Now We{lsquo}re Talkin'» 
