PRØVEKJØRT:Nye VW Sharan 

Denne har vi ventet lenge på! 
Nå har vi endelig kjørt annen generasjon Volkswagen Sharan. 

MÜNCHEN (DinSide Motor): 
Den er blitt en god del større og romsligere. 
Den har ytterligere forbedret forgjengerens praktiske aspekter og fleksibilitet. 
Samtidig har tallene for forbruk og utslipp av CO2 blitt en god del lavere. 
Men overrasker? 
Nei, det gjør annen generasjon av VWs store flerbruksbil ikke. 
Heldigvis for kundene for så vidt, for at bilen leverer på de punktene en slik familiefrakter skal, er det ingen tvil om. 

Tourans nye storebror 

Det er ikke lenge siden vi kjørte en grundig fornyet VW Touran, Sharans "lillebror", (les om det her!) 
Den overrasket oss stort på motorsiden ved å være ytterst kjørbar med bare en liten 1,2-liters bensinmotor. 
I det øvrige er det en forbedring av det velkjente og forutsigbare fleksikonseptet i Volkswagen-tolkning. 

Velkjente takter 

Etter femten år kunne vi ha forventet noe mer radikalt forandret enn den nye Sharan. 
I det minste noen nye veier på designsiden. 
Men nei, dette er traust, forutsigbart - men bevares, effektivt og umiskjennelig Volkswagen på alle plan. 
På en måte forteller det noe om hvor moderne forrige Sharan var da den kom i 1995. 
Ja, for dette er faktisk bare annen generasjon. 
Sharan ble lansert i 1995 som -96-modell, fikk en kraftig oppgradering fem år senere med blant annet ørlite grand forstørret hjulavtrykk, samt en (adskillig lettere) ansiktsløftning nummer to høsten 2003. 

Galaxy-konkurrent 

Men nå er det altså generasjon to som gjelder og vi fikk kjøre forskjellige versjoner i Tyskland både i by, på landevei og på Autobahn. 
Mens forrige generasjon ble bygget sammen med og delte plattform med Ford Galaxy frem til 2005, er sistnevnte blitt bygget som generasjon to helt siden 2006 og er i dag nye Sharans utvilsomt mest direkte konkurrent. 
Sett fra siden er silhuettene besnærende like, men nå dreier det seg altså om to biler som både er utviklet og blir produsert helt uavhengig av hverandre. 
Den umiddelbart iøynefallende forskjellen er at nye Sharan har skyvedører bak - elektriske som ekstrautstyr, noe vi for vår del gir pluss i margen for. 

Nye Sharan føyer seg inn i en nå nesten komplett familie fleksi- og flerbruksbiler, med unntak av fraværet av en utpreget mini-fleksibil som Opel Meriva eller Nissan Note. 
Flankert av de varebilbaserte bilene beregnet på famile og mye last – Caddy og Caravelle/Multivan – finner vi nå altså Touran og den moderniserte Sharan. 

Lang og bred 

Designen overrasker altså ikke, men har fått den nye VW-designen med skarpskåren front som Golf, Polo og den fornyede Touran. 
Vi nevnte at nykommeren har vokst betraktelig og det har den - i likhet med den prosessen Galaxy gikk gjennom for fem år siden. 
Nye Sharan er 22 centimeter lengre enn forgjengeren og måler nå 485,4 centimeter. 
Bredden har økt med ni centimeter og Sharan er nå 190 centimeter bred. 
Det er i meste laget i trange bygater, men nå går det i det minste an å bestille automatisk parkeringsassistent som på egen hånd måler opp tilgjengelige parkeringslommer og styrer bilen inn i dem uten at føreren behøver å betjene annet enn pedalene. 

Et hav av plass 

Når det gjelder interiøret er det sobert, men gir et godt kvalitetsinntrykk. 
Som vi er vant til fra den kanten er alt svært funksjonelt, ergonomisk og oversiktlig. 
Setene i testbilene var faste og gode å sitte i. 
På annen rad kan man velge mellom to-seters og tre-seters konfigurasjon hvor førstnevnte blir komfort-valget fremfor alle med armlener på begge sider og godt med armslag. 
For øvrig er alle konfigurasjoner mulige fra 1 til 7 sitteplasser og i motsetning til fleksibiler som Touran eller Peugeot 5008, kan selv voksne mennesker benytte bakre seterad i denne bilen, som altså er en fullverdig syvseter. 
Når det gjelder bagasjeplass, begrenser den seg til 267 liter som syvseter i følge produsenten (altså ikke plass for feriebagasjen til en familie på seks eller syv), hvilket øker til solide 809 liter som femseter. 
Det er faktisk 43 liter mindre enn i forgjengeren - men passasjerene får desto mer plass. 
Legger man ned seteryggene på annen og tredje rad, får man et flatt lastegulv og hele 2,4 kubikkmeter lasteplass... 

Gode dieselmotorer 

Vi kjørte Sharan med 2.0 TDI-motoren på 140 hestekrefter, som vi kjenner fra en rekke andre VW-produkter og som vi har lært å kjenne som en utmerket, kultivert og trekkvillig motor. 
Så også i Sharan, men her når vi faktisk opp i en bilklasse som gjør at vi aner motorens begrensninger. 
Vi kjørte bilen flat out på Autobahn, uten at det vokste horn i pannen av den grunn. 
Når det er sagt: 
Det er helt tilstrekkelig, men særlig mindre motorisering skal man ikke ha på vei til fjellet med fullastet bil. 

Forutsigbar på veien 

Med denne motoren greier Sharan 0 til 100 på 10,9 sekunder mens topphastigheten er oppgitt til 194 km/t. 
Vi følte ikke det var særlig mer å hente over 180 km/t men dette er uansett ikke relevant for den jevne kunde. 
Derimot muliggjorde det for oss å kjenne på retningsstabilitet og følsomhet på styringen. 
Denne er litt ufølsom rundt midtpunktet som de fleste konkurrentene. 
Sharan føles ellers godmodig og stabil i alle hastigheter. 
På veier med mer krappe svinger føles begren,sningene men Sharan krenger ikke overdrevent og har også her godmodige kjøreegenskaper. 
Konkurrenten Galaxy er hakket mer underholdende å kjøre for den som vektlegger det. 
(Føles kvikkere og mer spontan ved aktiv kjøring. 
Komfortnivået i Sharan er bra, på den litt faste siden og støynivået noe høyere enn det man finner i en mer kompakt stasjonsvogn, for eksempel. 
Dette gjelder også konkurrentene i denne klassen. 

Vi kjørte også bilen med 170-hestersversjonen av 2.0 TDI og dennes høyere effektuttak gjorde merkbar forskjell på Autobahn. 
Den har også 350 newtonmeter dreiemoment mot 140-hesterens 320 og det vil gjøre bilen sprekere også under belastning og typisk norsk feriekjøring - blant annet med ytterlig sikkerhetsmargin ved forbikjøring. 
Toppfarten med 170 hesters TDI er 207 km/t 

Velutstyrt 

Nye Sharan kommer med de velkjente utstyrsnivåene Trendline, Comfortline og Highline. 
Bilen er syvseter som standard og har greit med utstyr fra start. 
Av dette kan nevnes: 
Lydanlegg med MP3, DAB og 8 høyttalere, fartsholder, klimaanlegg, omfattende kjørecomputer med stor skjerm, takreling og bakkestartassistent. 

På ekstrautstyrslisten vil man kunne krysse av for navigasjonssystemer med fargeskjerm, sikkerhetssystemer som Lane- Assist (vimsevarsler), Bluetooth, parkeringsassistent og ryggekamera, automatisk fjernlysnedblending, panoramatak, adaptivt understell, adaptive bi-xenonlykter og diodekjørelys, skinninteriør, integrerte barneseter og - hvilket er svært bra å ha om vinteren i Norge: 
Parkeringsvarmer med fjernkontroll. 

Varebil og 4Motion 4x4 kommer 

Nye Volkswagen Sharan lanseres i Norge i september. 
Som varebil kommer den i november. 
De som ønsker firehjulsdrift må vente til 4Motion-versjonene kommer i juni neste år. 
Da vil også en 115-hesters, rimeligere dieselversjon bli tilgjengelig. 
Importøren beregner at prisene i denne omgang vil starte på cirka 430.000 kroner for en Trendline 2.0 TDI-versjon med 140-hesters motor. 
Forventet salgsvolum i et helt salgsår er 400 som personbil og 250 som varebil. 
