Olsen Brothers:«Respect» 

(My Way/Nordisk Film) 

En liten advarsel til Alexander Rybak. 
Sånn kan karriéren din se ut ni år etter internasjonal Grand Prix-seier: 
Du spiller inn et album fullt av coverversjoner, finner den kjedeligste tittelen som tenkes kan til et slikt prosjekt - og før du vet ordet av det sitter alle og ler av hele opplegget ditt. 

Hvem vet, kanskje har de to tussete danskene respekt for disse sangene. 
Men det høres ikke slik ut. 
«Respect» er iført et uhyre klamt bensinstasjonsound, og «Fly On The Wings Of Love»-brødrene hakker løs på pophistorisk gull med en eleganse som er en dritings elefant verdig. 
Motown-klassikere, Mamas & The Papas, Roy Orbison, «Everything I Own». 
The Beatles får også føle vreden, endog ved at Olsen Brothers finner det naturlig å plassere «Ob-La-Di, Ob-La-Da» og «Strawberry Fields Forever» ved siden av hverandre. 

De har også greid å få med seg den utrettelig selvfornedrende Cliff Richard på en ny låt, som blir et slags høydepunkt fordi den i hvert fall ikke er nok et tilfelle av helligbrøde. 

ANBEFALT KJØP: 
«Look Up Look Down» 
