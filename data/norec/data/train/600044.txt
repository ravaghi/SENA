Ellers takk
Adam (Mark Ruffalo) er en kledelig grånende New Yorker med solid jobb og kul leilighet. 
Mike (Tim Robbins) er en eks-alkoholiker med egen meditasjonsbås i hagen. 
Neil (Josh Gad) er en tøysete rotekopp av en lege. 
De tre møtes jevnlig i en samtalegruppe for sexavhengige. 
Lystene deres er så ute av kontroll at de ikke kan ta T-banen eller ha TV og datamaskin av frykt for at noe skal trigge dem. 

"Thanks for Sharing" begynner som noe midt i mellom "Friends" og "Sex and the City" , men tar snart mer melodramatiske vendinger. 
Dessverre blir den aldri verken spesielt morsom eller gripende. 
Selv om man godtar at sexavhengighet er en sykdom, og ikke – som Adams siste flamme Phoebe (Gwyneth Paltrow) sier – en unnskyldning menn bruker når de blir tatt i utroskap, er det vanskelig å ikke tenke at dette handler om priviligerte mennesker med alt for mye tid til å dyrke besettelsene sine. 
Og jo dypere de graver seg ned i sin egen navle, jo vanskeligere blir det å føle sympati for dem. 

Skuespillerne gjør en tapper innsats , men denne selvhøytidelige filmen har til syvende og sist lite relevant å si om livet og verden. 
Om noen dager vil det være vanskelig å komme på hva den egentlig handlet om. 
