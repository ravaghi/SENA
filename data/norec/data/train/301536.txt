Hun har verdens mektigste fan
Obamas unge jazzfavoritt. 

|||ALBUM: 
Esperanza Spaldings unge image, hun fyller snart 26, er preget av to ting; en imponerende allsidighet og det at hun har verdens mektigste fan, Barack Obama. 

Hun har vært oppdratt med musikk siden hun var liten jente og har allerede en enestående erfaring både med klassisk og jazz. 

Her øser hun av alle disse kildene. 

Spalding spiller akustisk bass og synger, med seg har hun en strykertrio, piano og trommer. 

Repertoaret består mest av hennes egne komposisjoner, men blant de sterkeste låtene er en flott oppbygd versjon av filmkomponisten Dimitri Tiomkins «Wild is the Wind», også kjent med David Bowie, og en finurlig «Inútil Paisagem» av Antonio Carlos Jobim. 

Den gjennomgående tonen er lyrisk, varsom, som en blanding av Swingle Singers og Chick Corea. 

Det hun får til, er imponerende, om enn litt pregløst ennå, særlig vokalt. 

Men hun har i sannhet mye å gå på. 
