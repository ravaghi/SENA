Marlon Williams:Vakkert fra kiwilandet 

Han har mistet kjærligheten, men funnet sin stil. 

Marlon Williams: 
"Make way for love" (Dead Oceans/Playground) 

Det er to år siden Marlon Williams ga ut sitt selvtitulerte debutalbum. 
Den gang bød han på bluegrass, countryrock og innslag av støyrock, men for meg var det crooneren med bånd til Scott Walker, Chris Isaak og Roy Orbison som gjorde utslaget. 
Så, i det minste i mine ører, følger han nå riktig spor videre. 

27-åringen har derimot hatt mindre hell med kjærligheten. 
Årsaken til hjertesorgen er Aldous Harding, som utrolig nok er med på duetten "Noboby gets what they want anymore". 

I det minste har Williams forlatt hjembyen deres, Lyttelton på New Zealand, for å spille inn platen hos Noah Georgeson (Devendra Banhart, Joanna Newsom) i California. 
Georgeson har forsynt ham med sørgmodige strykere og vemodige klanger, men tittelkuttet "Make way for love" er tross alt en oppmuntrende avslutning. 

Beste spor: 
"Come to me", "I know a jeweller", "Noboby gets what they want anymore", "Make way for love". 
