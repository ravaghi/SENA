Staten, det er ham
«Captain America: The Winter Soldier» bærer preg av å være laget i et USA som har blitt kjent med Edward Snowden. 

FILM: 
Om jeg skulle rangert superhelter etter hvem jeg helst ville delt en flaske vin med, for sånt kan man fort finne på å gjøre i stedet for å gjøre det man egentlig skal, ville nok Captain America kommet nederst, såvidt slått av Supermann. 
Han er den som virker mest utdatert og spesifikt amerikansk. 
I det frodige menneskemenasjeriet som utgjør Marvel-universet er mannen med skjoldet en anonym streiting med ryggrad av stål og kjeveben av marmor. 

Når han i tillegg gestaltes av av Chris Evans og hans også rimelig marmoraktige mimikk, sikrer det at hovedpersonen blir et muskuløst karismahull i en ellers sterk skuespillerrekke som rommer Robert Redford, Samuel L. Jackson, Scarlett Johansson og Anthony Mackie. 

Post-Snowden 

«Captain America: The Winter Soldier» kommer tre år etter den første filmen om den nedfryste og gjenopplivede soldaten Steve Rogers, og er tydelig blitt til i USA som siden sist har blitt kjent med Edward Snowden. 
Trygghet settes opp mot frihet, politikere agiterer for overvåkning og føre-var-prinsipper i forfølgelsen av uroelementer, og mannen med det runde skjoldet må spørre seg om hva patriotisme egentlig betyr. 

Ikke at han får tid til å grunne så lenge, for han må også finne ut hvem som har kompromittert modertroppen S.H.I.E.L.D og reagere med samme, rådville ansiktsuttrykk i møte med ordrene fra Nick Fury (Jackson) og flørtingen til den Sorte Enken (Johansson). 

Popcorn-kapittel 

Den samme noe pregløse proffheten forfølger filmen forøvrig. 
Slåssingen er litt for mye basert på slemminger som går sakte fremover med knastrende maskingevær, men får gnist og oppfinnsomhet i siste halvdel, blant annet i en svimlende forfølgelsesscene i luften. 

Manuset er godmodig og Marvel-muntert og vil føles varmt og velkjent for den som allerede kjenner og trives i akkurat dette fylket i superheltriket. 
En litt snill firer skjenkes teamet som gjør jobben de skal gjøre, lager lystig akkompagnement til popcornet og ivaretar persongalleriet og historien på en ansvarlig måte - ikke så mye mer, men heller ikke mindre. 
