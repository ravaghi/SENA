«Avengers»:Overlesset, men spennende eventyr 

Det kan faktisk bli for mange superhelter på en gang. 

Marvels massive tegneserieunivers har en drøss av superhelter. 

Avengers- serien er en samling av dem, hvor blant andre Iron Man, Captain America og Thor, må samarbeide. 
Problemet er at superhelter har store ego – veldig store ego. 
Og i en film stappfull av superstjerner blir det mildt sagt en kamp om oppmerksomheten. 

I den andre filmen om superhelt-hevnerne starter historien et sted i Øst-Europa hvor det onde Hydra-prosjektet har sin base. 
Her forskes det i kunstig intelligens, et tema som tydelig er i vinden for tiden. 

Teknomilliardæren Tony Stark – Iron 
Man altså – får tak i en sjelsstein, og det går så galt som det kan gå. 
Sjelssteinene inneholder en overjordisk kraft, og det spøker du ikke med! 
Hovmod står som kjent for fall, og han ender opp med å vekke til live det som er ment å beskytte menneskeheten fra krig. 

Problemet er at Ultron, filmens antagonist, har en litt annen oppfatning av hva som bringer fred på jorden, enn våre helter. 

Ultron innfrir 

Og for et flott monster Ultron er! 

Med så mange superhelter klar til kamp, må skurken være et vesen som brer om seg med frykt. 
Et overmenneske, en gud eller som i dette tilfelle, en kunstig intelligens. 

Ultron innfrir. 
Han skaper kaos, er troverdig, kan ødelegge oss alle og ikke minst har han de beste kommentarene i hele filmen. 
James Spaders stemme, og bøttevis med CGI-effekter, gjør Ultron til en flott nemesis for våre helter. 

Avengers: 
Age of Ultrons største problem, er at den gaper over for mye. 
Det blir for mange superhelter å forholde seg til. 

Ta for eksempel et jazzband som består av dyktige musikere. 
Sammen skaper de musikk som går opp i en høyere enhet, men et godt band gir hverandre likevel rom til å vise frem sine kunster. 
Avengers er som et jazzband hvor både bassisten, trommisen, gitaristen og vokalisten vil ha like mye oppmerksomhet samtidig. 

Resultatet blir dessverre mer støy enn en episk fortelling. 

Superheltporno 

Med så mange kule karakterer, har jeg all forståelse for at regissør Joss Whedon vil la dem skinne så mye som mulig. 
Hver og en av dem har sine sekvenser hvor de får vist frem sin styrke. 
Men det skaper problemer for selve eventyrfortellingen. 

Det får meg til å tenke på superheltporno. 

For de fleste er dialog bortkastet i en pornofilm. 
Her fremstår heltene våre kun som tidtrøyte mellom de massive og veldig flotte og imponerende actionscenene.Det er ikke noe galt i mye action. 
Dette en film myntet på et publikum som vil ha nettopp det. 
Det går slag i slag fra den ene massive ødeleggelsesscenen til den andre. 
Effektene er flotte, vellagde og morsomme. 
Whedon unngår kjedelige gjentagelser, og krydret filmen med herlige kommentarer fansen kommer til å kose seg med. 

Avengers oppfyller fansen actiondrømmer, men som filmfortelling er den overlesset. 
Den mangler den lille, ekstra dosen magi som løfter den opp fra en god actionfilm, til å bli et supergodt eventyr. 
