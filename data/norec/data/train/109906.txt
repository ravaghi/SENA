Spillanmeldelse:«Kingdom Hearts 3D: Dream Drop Distance» 

(VG Nett) 
Den usannsynlige hitserien «Kingdom Hearts» har fått et herlig tilskudd på 3DS. 

Det er hele ti år siden det første «Kingdom Hearts»-spillet ankom butikkhyllene, et spill som gikk ut på å kombinere rollefigurer, struktur og fortellerelementer fra den populære spillserien «Final Fantasy» med kjente figurer og verdener fra Disney-universet. 

De færreste var da i stand til å se for seg en verden der Donald Duck kunne slå av en prat med Cloud Strife, men resultatet blir i dag husket som en av de store klassikerne fra Playstation 2-generasjonen. 

Med «Kingdom Hearts 3D: Dream Drop Distance» tar serien turen til Nintendo 3DS. 
Det totalt syvende spillet i serien viderefører trenden med merkelige undertitler (deriblant «Birth By Sleep» og «358/2 Days») og fortsetter eventyret til Sora og Riku. 
Denne gangen besøker de nye Disney-universer basert på filmer som «Ringeren i Notre Dame», «Tron: Legacy» og «Fantasia». 

Og mye er gjenkjennelig. 
Historien er fortsatt overraskende dramatisk og kompleks for et spill som inneholder Mikke Mus, kampsystemet er action-basert med rollespill-elementer og visuelt og lydmessig er Kingdom Hearts som vanlig noe av det vakreste man kan få ut av konsollen. 

Men dette er mer enn et enkelt ventespill for fans som lengter etter «Kingdom Hearts 3». 

Spillet introduserer nemlig overraskende mange nye elementer, blant annet «Dream Eater»-systemet. 
I tillegg til å overta fienderollen i spillet er Dream Eaters dine nye lagkamerater, som du kan trene opp, leke med og ta med ut i kamp. 

Hvis du synes dette høres ut som en blanding av «Pokémon» og «Nintendogs» er du egentlig ikke så langt unna. 
Men det fungerer bra og gir kampsystemet en variasjon og dybde man ikke har sett tidligere i serien. 
I tillegg er noen av dem ganske søte. 

Innholdsmessig er det også mye nytt her. 
Det er totalt 7 spillbare verdener i spillet, og med unntak av et par velkjente områder som popper opp her og der er alt helt nytt. 

Hvis du er drittlei av å besøke Ariel og Herkules for ørtende gang i de tidligere spillene trenger du altså ikke å bekymre deg. 
Det aller meste i «Kingdom Hearts 3D» har du ikke sett før. 

Til tross for nye innovasjoner er ikke dette spillet perfekt. 
Det nye «Drop»-systemet, som automatisk bytter mellom de to hovedrollene med jevne mellomrom, byr på konstant irritasjon. 
Disney-verdenene føles også ofte litt tomme, mye takket være at det ikke er stort annet enn fiender som vandrer rundt i dem. 

Til gjengjeld har Sora og Riku blitt mer akrobatiske enn noen gang. 
De kan slenge seg i lyktestolper, surfe ned gjerder og hoppe langs vegger med den nye «FlowMotion»-mekanikken. 
Dette har mye å si for hvor friskt dette nye spillet føles, og gjør utforsking til en mer givende opplevelse enn før. 

Det er ikke en overdrivelse å si at plottet i «Kingdom Hearts»-serien har blitt mer innviklet enn slektstrærne i «Game of Thrones», og det skal godt gjøres å forstå alt som foregår i «Kingdom Hearts 3D» uten å ha spilt de tidligere spillene. 

Det hjelper heller ikke at fortellerelementene, til tross for å skape mye spenning og drama, ofte er mer uklare og abstrakte enn de trenger å være. 
Kort fortalt har denne serien utviklet seg til å bli en enorm, storslagen historie som blir fortalt på en noe klønete måte. 

Rent visuelt er det lite å klage på. 
Den visuelle stilen er fargerik og attraktiv, og de animerte filmsekvensene er godt regisserte og vakre å se på. 
3D-effekten utnyttes bra, og gir en ekstra dybdefølelse. 
Men hvis man ikke er spesielt begeistret for 3D fungerer det helt fint å slå den av. 

Det må også sies at det å kombinere dusinvis av rollefigurer og settinger fra helt ulike filmer, genrer og stiler uten at noe ser rart og malplassert ut er en bragd uten like, og «Kingdom Hearts 3D» gjør dette helt perfekt. 

Samlet sett er «Kingdom Hearts 3D» en verdig fortsettelse av serien, og et knallspill i 3DS-biblioteket du absolutt ikke bør gå glipp av. 

KINGDOM HEARTS 3D: DREAM DROP DISTANCE Plattform: 
Nintendo 3DS Genre: 
Rollespill Alder: 12 Utvikler: 
Square Enix Utgiver: 
Square Enix 
Mer info (Wikipedia) 
