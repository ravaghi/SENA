Filmanmeldelse:Chappie 

Årets dummeste film allerede I mars?! 
Tro meg: 
Lite kommer til å undergå dette ondsinnede tullet! 

«CHAPPIE» USA. 
Regi: 
Neil Blomkamp. 
15 år. 
MED: Hugh Jackman, Dev Patel, Sigourney Weaver, Yo-Landi Visser, Sharlto Copley, Jose Pablo Cantillo, Brandon Auret. 

Vi befinner oss i en ikke alt for fjern fremtid i Johannesburg i Sør-Afrika. 
Robot-politi opprettholder sånn noenlunde en slags krigslikevekt mellom et leveverdig samfunn og det totale anarki. 

Mesterhjernen bak disse robotene er et ungt geni, som bringer robotprodusenten gylne rand i sekkevis. 
Hans store drøm er å tilføre en av disse robotene virkelig intelligens og bevissthet og - ja: sjel. 
Men tror du ikke at en gudfryktig jævel av et litt eldre geni sitter med en annen robot, en større krigsmaskin, som føler seg forbigått og misforstått og fornærmet fordi hans svære robot ikke når frem? 
Da tar han alle midler i bruk, må vite. 

Volden er grafisk og voldsom; her holder det ikke å skyte, mennesker rives av på midten. 
Skurkene er så helt forferdelig skurkete, med skurkefrisyrer, skurketatoveringer, skurketenner, skurkegange & skurkemanerer og sånt. 
Det avleveres replikker for flaue for ethvert barneteater. 
Det finns ikke glimt av humorhåp. 
Sentimentaliteten pipler som hydraulikkvæske fra en 37 år gammel traktor. 

OK: 
Dataanimeringen av robotene er vellykket; de er lett på titanium-tå. 
Men ellers? 
Helt neglebitende håpløst. 
Og man bekymres over at folk som Jackman, Patel og Weaver lar seg rekruttere til noe slikt som dette. 

NAV hadde vært en bedre løsning. 
For dem og oss. 

JON SELÅS 
