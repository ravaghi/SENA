Sjarmløs dansk sekstiåtter-mygg
De danske sekstiåtterne bak «Jungeldyret»-filmene og «Cirkeline» har også gjort dette sammensuriet av hverdags-anarkisme, politisk satire og usjarmerende menneskeliggjøring av dyr. 

Sykkelmyggen tør ikke fly, så han sykler i stedet. 
Sykling var en stas-idrett i Danmark før den store katastrofen Bjarne Riis rammet nasjonen, og myggen har snudd Tour De France-lue og trange bukser. 
Han treffer danse-myggen, som heller ikke vil fly, men bare danse. 
Og sammen begir de to avvikerne seg ut i en virkelighet der maurene er de dumme arbeiderne som ikke tenker selv, og dronninga er pompøs og den tjukke larven Egon er så ekkel at dansemyggen vil kaste opp da han ber om et kyss. 
Trollet har nesa til en bajerboms. 

Unger som aldri har sett TV, vil kanskje like den hakkete animasjonsteknikken og tivolifargene. 
Og hvis du syns barna dine har for få fordommer, så er dette en film som kan rette opp den skavanken. 
Stilmessig passer sykkelmyggen best for unger i tre-fire års alderen — men noen scener vil avgjort virke skremmende på stort lerret. 

Animasjonsfilm for barn er stadig vekk mer et sysselsettingstiltak for voksne enn nyskapende underholdning. 
