Epson RX560
TEST: 
Med nytt blekk som er både rimeligere og med 200 års levetid, retter denne multifunksjonsskriveren seg mot fotoentusiaster. 
Vi har testet. 

Epson var blant de første som klarte å produsere fotoutskrifter som kunne sammenlignes med fremkalling på sølv-halid papir, både med hensyn til kvalitet og holdbarhet. 
Med sitt nyeste Epson Claria-blekk lover Epson at fotoutskriftene skal kunne vare i 200 år uten å falme, dersom de plasseres i album eller bak glass. 
Utskriftene skal dessuten være mer robuste med hensyn til fuktighet og utflyting enn de fleste konkurrentene, i følge Epson. 

LES OGSÅ: 

Stylus Photo RX560 er den tredje multifunksjonsskriveren vi ser på i høst, og er en modell som benytter Claria-blekket. 
Den etterfølger RX520, som du kan lese testen av her. 
Det nye blekket sitter i seks individuelle blekktanker som kan byttes ut etter hvert som de går tomme. 

Seks farger var tidligere helt nødvendig for å få høy fotografisk kvalitet på utskriftene, men i det siste har kombinasjonen av små dråper og høy oppløsning gjort det mulig å få tilsvarende kvalitet med fire - bevist blant annet gjennom modellen Pixma MP810 fra Canon. 

Her er de viktigste funksjonene til RX560: 

Skanner, kopimaskin og skriver Direkteutskrift/kopi på CD og DVD Direkteutskrift fra kamera Minnekortleser for alle aktuelle korttyper 2,5" skjerm for bildevisning og redigering Bluetooth-kommunikasjon (tilleggsutstyr) 

Se flere tekniske data 

I motsetning til RX520 har ikke RX560 dias/negativskanner. 
Til gjengjeld har den fått mulighet til å skrive på CD/DVD. 
Du kan for eksempel legge originalplaten på skanneplaten, velge "Specialty Print" og kopiere direkte til en blank plate. 
Som på Canons modeller må platen ha printbar overflate, og ligge i et adapter som skyves inn i fronten på skriveren. 

RX560 kan godt fungere helt frittstående dersom du først og fremst tenker fotokopi- og utskrift. 
Koble kameraet direkte via PictBridge-porten, eller sett inn minnekortet i leseren som sitter lett tilgjengelig i fronten. 
Deretter velger du ut bilder du vil skrive ut på skjermen. 
Du kan også foreta enkle redigeringer, for eksempel fjerne røde blitsøyne. 

Skjermen er langt større enn sist, men vi ble ikke imponert over oppløsningen - det merkes godt når du forhåndsviser bilder på minnekort, det blir hakkete og detaljfattig. 
For øvrig er det relativt få knapper i fronten - og noen av dem måte vi trykke på for å fatte hva de gjorde - her kunne nok Epson jobbet litt mer med symbolene. 

Stor pakke 

Installasjonen gikk relativt smertefritt, men den var langdryg (20 minutter), og inkluderer en rekke programmer som totalt legger beslag på mellom 5 og 600 MB av harddisken. 
Ønsker du å bruke egne programmer kan du bestemme selv ha som skal installeres, eller si stopp etter at driverne er på plass. 
Mest nytte hadde vi av Easy Photo Print og Print CD, begge programmer geleider deg gjennom prosessen fra bilde, via redigering til utskrift på en enkel og rett fram måte. 

Styreprogrammet er velkjent for alle Epson-brukere, og er etter vår mening blant de aller mest brukervennlige. 
Her kan du enkelt velge kvalitet og størrelse på utskriftene. 
Kladdemodus er i Epson-verden virkelig kladd, som i tillegg er meget blekkbesparende. 

Ikke kjapp på alt 

Mens kladdeutskrifter går lynkjapt, uansett utskriftsjobb, er normalmodus mye seigere. 
Hastigheten på tekstutskrifter er så langt bak de andre modellene vi har testet i høst, at det er helt tydelig at denne typen jobber ikke er hva utviklerne har hatt i tankene. 
Det går imidlertid litt bedre på enkel grafikk/tekst i farger, og relativt kjapt på fotoutskrifter. 

Det som imidlertid er verd å nevne, er at du har to modi å velge mellom når du skriver ut foto - for normal og for best kvalitet. 
Forskjellen i hastighet viste seg å være langt større enn resultatene; for selv om vi ved å betrakte utskriftene noen få centimetre fra nesetippen var i stand til å se noen bittesmå korn på normal-utskriftene som ikke var synlige i best, velger vi førstnevnte med god samvittighet når store mengder skal skrives ut. 
To minutter og tolv sekunder mot nesten fem og et halvt, er begrunnelse nok. 

Det går noen ganger litt tid før utskriftene kommer i gang, men aldri mer enn 15-16 sekunder. 
Og mens skriveren bråker en del under kladdeutskrift, er den stille som en mus i andre modi. 
Mus - fordi drivverket avgir en ørliten høyfrekvent lyd som undertegnede sannsynligvis ikke vil høre lenger når han passerer 50. 

Diagrammet under viser hastigheten under forskjellige forhold sammenlignet med andre aktuelle modeller: 

Svært god fotokvalitet 

Epson RX560 er imidlertid en ener når det gjelder fotokvalitet, helt på høyde med den noe dyrere Canon Pixma MP810, på alle typer utskrifter. 
Fotoutskriftene går noe mot rødt, men har en glød, dynamikk og skarphet som er helt i toppklassen. 
Her har Epson nok en gang gjort hjemmeleksene sine. 

Det er også betryggende å se at skanneren er av god kvalitet. 
Den får med seg alle nyansene i vårt avanserte testplansje som måler farger, overganger, detaljer og dynamisk omfang. 
Dette er med andre ord en multifunksjonsskriver som egner seg meget godt til å kopiere fotografier med, både for å digitalisere og for å reprodusere. 

Prisen pr patron ligger på rundt 90 kroner, og vi har også sett komplett pakke med seks patroner til i underkant av 500. 
Vi har ikke målt blekkforbruket, men måleren ser ikke ut til å falle raskere enn på foregående Epson-modeller med langt dyrere blekk. 

Konklusjon 

Er du ute etter en multifunksjonsskriver som først og fremst skal brukes til utskrift og kopi av foto, er dette noe av det beste du kan få i dag. 
Den gjør jobbene i tillegg relativt kjapp, og har markedets raskeste overføring fra minnekort til PC! 

Den er derimot langsom på tekstutskrifter, og skjermen står ikke i stil til den flotte fotokvaliteten. 
Derfor er ikke dette et komplett produkt i like stor grad som Pixma MP810, som riktig nok er noen hundrelapper dyrere. 

På testbenken nå: 
HP Photosmart C6180 
