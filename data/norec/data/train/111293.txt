Spillanmeldelse:«Star Wars: The Force Unleashed II» 

(VG Nett) 
Følelsen av bortkastet tid ligger tungt over «Star Wars: The Force Unleashed II». 

Da jeg var liten, elsket jeg å leke med Star Wars-figurene mine. 
Jeg lagde små, banale historier med Luke, Leia, Han Solo og de andre, og kræsjet små plastleker i hverandre mens jeg kom med «pew-pew»- og «gshh»-lyder fra laserpistoler og lyssverd. 

Nesten like kult som filmene, syntes jeg da, strålende underholdning for et publikum på én. 
Men seriøst, Lucasarts, denne manusprosessen duger ikke som historiegrunnlag i en Star Wars-historie folk faktisk skal kjøpe. 

For det er akkurat slik jeg ser for meg manusjobben i «Star Wars: The Force Unleashed II». 
Det er så intetsigende, så platt og så tilfeldig slengt sammen at dersom jeg som 10-åring hadde hatt en tidsmaskin, ville jeg reist til 2010 for å klappe til dem, hele bunten. 

Starkiller var visst ikke død allikevel, eller vent litt, er han klonet? 
Han stikker av fra Darth Vader for å finne Juno fra forrige spill. 
Heisann, der var visst Yoda, sånn helt tilfeldigvis. 
Og Boba Fett. 
Og en endeløs rekke med stormtroopers og annet rask som forsøker å stanse ham. 
Sånn går no dagan. 

Spillbarheten er helt OK, det skal spillet ha. 
I små - veldig små - doser, med litt velvilje og kanskje en drink eller to innabords, kan jeg strekke meg til å karakterisere «The Force Unleashed II» som grei tidrøyte. 

Men i litt lengre doser blir det ekstremt repeterende og lite tilfredsstillende å hamle opp med fiender. 
Og at fete «The Force»-actioneffekter som dette skal bli kjedelige, sier alt om hvor lite innsats og skaperglede Lucasarts har lagt i dette spillet. 
Dette er milevis fra det et «Star Wars»-spill kan og bør være. 

Det hjelper ikke stort at alle kreftene kan oppgraderes, følelsen av å gjøre det samme om og om igjen er alltid tilstedeværende. 
Lucasarts har masseprodusert fiender som oppfører seg klin likt, hele tiden. 
Noen av dem, særlig de ¤#"#"! robot-edderkoppene, er til og med blant tidenes mest irriterende. 

Men bosskampene er vel kule? 
Nei! 
De ser kanskje kule ut når man ikke deltar i dem selv, men følelsene de vekker er enten kjedsomhet eller irritasjon. 

The_Jiraiya: 
Kunne ikke brydd meg mindre om FU2, jeg vil ha Battlefront 3!!!! 
Diskuter The Force Unleashed II her! 

Det som gjenstår da, er et knippe veldig tøffe dataanimerte filmklipp mellom all knappemosingen, noen flotte miljøer å titte på og en guffen følelse av å ha kastet bort tiden. 

STAR WARS: 
THE FORCE UNLEASHED II Plattform: 360 (testet), PS3 og PC* Genre: Action Alder: 16 Utvikler: 
Lucasarts Utgiver: 
Lucasarts 
Mer info 

* Også ute på Wii, DS og iOS 
