Janet Jackson «Discipline»
(Island/Universal) 

Janet på nett igjen, så vidt. 

De siste ti årene har vært en ganske bratt nedtur for lillesøster Jackson, men man kan liksom kjenne i luften at hun får et karriereoppsving med denne platen. 
«Discipline» er et comeback åpenbart modellert etter Mariah Careys vellykkede retur til USA-toppen; både plateselskapsskifte, produsentvalg og cover signaliserer dette klart og tydelig. 

Og det er mye spretten musikk å forlyste seg med her, godt hjulpet av ymse tungvektere i produsentstolen - Rodney Jerkins, Janets helt egen Jermaine Dupri og Norges helt egne Stargate. 
De frekke dansegulvsfrieriene fungerer jevnt over utmerket, mens det i velkjent Jackson-stil - om det så er bror eller søster vi snakker om - er minst et par-tre søtlunkne ballader for mye på albumet. 

Grei plate, men det er vanskelig å ikke savne tiden da Janet fremstod som hovedrolleinnehaver på sine egne utgivelser, velrenommerte regissører til tross. 
Sørg for å eie det snart tjue år gamle, knallharde mesterverket «Rhythm Nation 1814» før du ofrer «Discipline» så mye som en tanke. 

ANBEFALTE KJØP: 
«Luv», «Rollercoaster», «Rock With U», «So Much Betta» 
