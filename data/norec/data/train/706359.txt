Jærbu i eksil
En rogalending som setter pris på Oslo, er ikke vanlig. 

Baardsen: 
"Sopp under fasaden" (Norsk Paa Plate/Out Of The City ) 

Trond Helge Bårdsen, med bakgrunn i Klepp-bandet Watershed, kommer med en hyllest til Oslo i "Tigerstaden" og synger at det er hans by etter å ha bodd i 20 år der. 
Det var vel såpass som skulle til. 

Dette er hans andre album som Baardsen. 
43-åringen åpner intimt med piano på to kutt, før han tar noen avstikkere som bringer variasjon. 
Forrige plate var fin, men manglet låtene jeg husket etterpå. 
Denne gang setter de dypere spor etter seg. 

Han starter sterkt med tittelkuttet "Sopp under fasaden", om fasaden som spises opp innenfra. 
"Perfekt" er en søt pianoballade der teksten grenser til det naive, men Bårdsen synger som om han mener det. 

1995 er pur nostalgi. 
"Eg gjekk rett forbi" jobber i motvind, mens "Ambassadør" er Kaizers på sirkus. 

"Håpet" er velment, før vi får en vakker avslutning i duetten "Sånn som du gjorde før" med Hanne Fjeldstad. 
Det gjør alltid godt å høre henne, og sammen lyder de flott. 

Andre medlemmer av bandet Baardsen er Henning Brøvig Hanssen, Stian Føyen og Anders Møller. 

Beste spor: 
"Sopp under fasaden", "Tigerstaden", "Sånn som du gjorde før". 
