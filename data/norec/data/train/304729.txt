Han gjør savnet etter en ung Eminem litt mindre
Tyler, the Creator er både forstyrrende og fascinerende. 

I fjor dukket det opp et ungt rapkollektiv ved navn Odd Future Wolf Gang Kill Them All som gjorde savnet etter en ung Eminem litt mindre. 

Klanleder Tyler, the Creators førstealbum «Bastard» bød nemlig på noen av de mest forstyrrende og fascinerende øyeblikkene innen rapsjangeren siden Marshall Mathers «drepte» ekskona si på låta «Kim» for elleve år siden. 

Styggedom 
På oppfølgeralbumet «Goblin» er gjennomgangstonen fremdeles preget av drap, voldtekt, misantropi og generell styggedom - krydret med en bråte populærkulturelle referanser. 

Singelene «Yonkers» og «Sandwitches» bar bud om noe stort da de traff bloggosfæren med en voldsom kraft av ungdommelig sinne og lyrisk oppfinnsomhet for noen måneder siden. 

Men når man har fått glefset i seg hele det 74 minutter lange albumet, viser det seg at det ropes litt for mye ulv, ulv på det nyeste materialet - de glitrende singelsmakebitene til tross. 

Tenningsnivå 
For - blant resten av låtene på «Goblin» er det bare den tøff-i-trynet-refrengsterke «Radicals» og hysterisk drøye «Transylvania» som virkelig lever opp til det tenningsnivået singlene satte som standard. 

Men av kombinasjonen talent, teft og evnen til å sjokkere kommer det ofte storartet kunst. 
Så det er bare å stålsette seg. 
Ulvetiden kommer med full kraft - det er helt sikkert. 
