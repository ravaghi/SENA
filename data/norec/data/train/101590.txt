Hiphop-leksjon for 80.000
ROSKILDE (VG) 
Mens skoleguttene leverer på Tromøya, viser læremestrene selve kunsten på Roskilde. 

Konsert: 
Outkast Sted: 
Roskildefestivalen Publikum: 
Ca. 80.000 Aktuell: 
Spiller på Øya torsdag 7. august. 

For det er ikke sikkert ungfolene Chance The Rapper og Schoolboy Q - som har høstet godt med åtgaum under Hovefestivalen de siste dagene - hadde vært de samme uten en viss inspirasjon fra legendene i Outkast. 

I går entret André 3000 og Big Boi den ikoniske Den Orange Scene på Roskilde og presenterte en konsert der fenomenal old school-hiphop blandet seg sømløst med duoens ekstremt fengende sørstatssoul-innflytelse. 

Den nye Øyafestivalen i Tøyenparken kommer til å gå av hengslene når Outkast kommer dit i august, jeg lover! 

Etter en pause på nesten syv år med egne prosjekter er nemlig Outkasts comeback av det særs etterlengtede slaget. 
Hele Roskildesletta er stuvende full - rundt 80 000 mennesker - som svaier entusiastisk i den milde sommervinden. 

Akkurat vinden må ta litt av skylden for at den første halvtimen medfører en lyd som kommer og går, men starten er både bombastisk (!) og dessverre aktuell på ny; «B.O.B.» - bombs over Baghdad - der spesielt André 3000 avslører en frapperende rap-teknikk så kjapp at det nesten ikke er mulig å høre hva han sier. 

Men han holder rytmen, og rytmer blir det mye av etter hvert som soul- og funk-koret i bakgrunnen kommer til sin rett. 
«Ms. Jackson» høres sannsynligvis hele veien til København, og «Hey Ya» midtveis i settet antenner hele sletta, bokstavelig talt. 

Det er André 3000 som drar lasset, enten alene eller ved siden av Big Boi, med barnebriller og en parykk som aller mest minner om en bleie. 
Det er han som står for den lekne delen av Outkast, noe av det som har gjort duoen til allemannseie også utenfor strikte hiphop-sirkler. 

«The Way You Move» er i så måte en duvende nytelse av soulifisert hiphop med funkfot. 
Vær rede, Øya-gjengere - dere kommer til å elske Outkast på ny! 
