DanceStar Party
Dans til du blir svett! 

DanceStar Party er, som navnet tilsier, et spill som er ment for fest. 
Dette er imidlertid det siste spillet jeg ville dratt frem på vors – du blir nemlig skikkelig svett! 

Dette spillet får deg til å fnise høyt, samme om du er gutt eller jente. 
I alle fall så lenge du ikke er redd for å drite deg litt ut. 

Det er gøy å drite seg ut 

Spillet gir deg 40 låter å velge mellom, og du kan danse til alt fra Duck Sauce og Lady Gaga, til gamle travere som Barry White og Billy Idol. 

Målet med spillet er selvsagt å danse ræva av deg. 
På skjermen viser en profesjonell danser hvordan det gjøres, og du skal speile danserens bevegelser. 
Samtidig vises også tegninger av de neste dansetrinnene som kommer. 
Du kan selvsagt tilpasse vanskelighetsgraden til ditt nivå. 

DanceStar Party er helt klart et spill som er morsomst når man er flere. 
Ikke bare fordi det er utrolig gøy å le av hvor dumme de andre ser ut, men fordi fnisefaktoren blir høyere jo flere som er til stede. 

Et artig grep er at du får se høydepunkter fra dansen din når sangen er over. 
Det er utrolig gøy å se hvordan du egentlig så ut da tenkte at du fikk det til og begynte å føle deg ganske så kul. 

Disse små videosnuttene kan også deles på Twitter og Facebook. 
Et gøyalt element, men dette er i tillegg enda en grunn til at DanceStar Party ikke bør spilles på fest. 
Hvem vet hva som da kan dukke opp på nett i de sene nattetimer! 

Tar mye plass! 

Spillet har funksjoner som lar deg telle kalorier, trene på trinn og lage dine egne koreografier. 
Det morsomste er imidlertid å slå seg løs med venner, noe som blir bedre av at det går an å danse to sammen. 

Før dere setter i gang med en skikkelig danseduell vil jeg imidlertid anbefale at dere passer på å sette av rikelig med plass! 
Slag i trynet og spark i leggen kan forekomme. 

Du kan jukse deg til seier 

DanceStar Party er ikke det første dansespillet til Playstation Move. 
I 2010 kom spillet SingStar Dance, som vi anmeldte her på Filmpolitiet. 

Den gangen følte jeg meg litt lurt da jeg fant ut at det gikk an å jukse seg til seier i spillet. 

For i motsetning til Kinect som registrerer alle dine bevegelser, registrerer Playstation Eye-kameraet kun bevegelsene til den lysende kulen på Move-kontrolleren. 
Det betyr at du bare trenger å veive den ene armen på riktig måte for få full poengsum. 

For at spillet skal bli gøy, må du selvsagt kaste deg helhjertet ut i dansen, noe jeg og min medtester aka kjæreste selvsagt gjorde da vi prøvde spillet. 
Det er likevel et lite skår i gleden å vite at man egentlig ikke trenger å gjøre det. 

BRA: 
Spillet er kjempemorsomt. 
Du kan stille inn vanskelighetsgrad og det er fin variasjon i låtvalg. 
Du kan også laste ned nye sanger fra Playstation Network om du er villig til å betale. 
Det er intuitivt å forstå hva du skal gjøre. 
Pluss for at man kan danse flere sammen. 

DÅRLIG: 
Det er et stort minus at du kan lure spillet ved å bare bevege Move-kontrolleren. 
Du trenger stor plass. 

Se traileren for DanceStar Party her: 
