Asus EEE 1005PE
Bedre batteritid har vi aldri sett! 

Minibærbare var høstens store slager, og er fortsatt det segmentet innenfor PC-markedet som vokser raskest. 
Disse små maskinene har gjerne skjermer på rundt 10 tommer, og veier rundt kiloen. 
Prisene er også behagelig, de starter på rundt 2000 kroner. 

Nå er det nettopp begynt å dukke opp en ny generasjon minibærbare. 
Disse bruker Windows 7, og har gjerne mer minne og større harddisker enn foregående generasjon. 
Og minst like viktig: 
De nyter også godt av nye prosessorer fra Intel, som gir bedre ytelse og lavere strømforbruk. 
I tillegg til nye prosessorer for stasjonære og vanlige bærbare har Intel også en ny generasjon Atom-prosessorer og tilhørende brikkesett til minæbærbare. 

Forskjellen er ganske omfattende, brikkene produseres med 45 nm teknikk, og oppsettet består bare av prosessoren og én brikke. 
Tidligere var grafikkprosessoren og minnekontrolleren i en separat brikke, mens inn/ut huserte i en annen. 

Med den nye konstruksjonen oppnås mindre effektforbruk og høyere ytelse, med størst vekt på det første. 

Den nye platform-arkitekturen ble først kalt Pine Trail, prosessoren i denne testmaskinen heter N450. 
Den kjører på 1,66 GHz, samme hastighet som den tidligere N270, men med integrert grafikk og minnekontroller blir den vesentlig mer effektiv enn tidligere. 
Dette gir ytelsesgevinst. 

Flere designmodeller - samme spesifikasjoner 

Maskinen kommer i flere varianter, noen med et utseende som blir lagt merke til i friske farger. 
Vårt testeksemplar var av den mer alminnelige sorten, i blank pianolakk. 

Skjermen har matt overflate og er på 10,1 tommer og har den klassiske miniPC-oppløsningen 1024x600 og har god betraktningsvinkel for en maskin i denne klassen. 

Tastaturet er akkurat passe romslig og har gode taster. 
Pekeplaten skiller seg fra den øvrige flaten med mange små "nupper". 
Det fungerer relativt greit, man venner seg til det. 
Vi har uansett med oss mus når vi reiser med bærbar. 

Maskinen kommer med 1 GB DDR2 minne, 250 GB harddisk, 802.11n trådløst, Bluetooth, webkamera og 6-cellers batteri. 

Tilkoblinger 

På venstre side finner vi strømtilkobling, VGA ut, USB og hull for Kensington-lås. 

På høyre side finner vi nettverkskontakt, 2 USB-porter, lyd inn og ut og en kortleser for SD-kort. 

I bruk 

Maskinen kommer med Windows 7 Starter og førstegangs oppsett var ganske raskt å komme i gang med. 
Win7 er langt bedre her enn tidligere operativsystemer fra Microsoft. 

Maskinen er fast i fisken, stødig og gir inntrykk av god byggekvalitet. 
Betraktningsvinkelen hos skjermen er som nevnt bedre enn vi er vant til på denne type maskiner, noe som gjør den langt mer fleksibel på f.eks. fly hvor du kan risikere å måtte ha skjermvinkelen ganske rett opp og ned. 

Plasseringen av tilkoblinger er det ingen ting å si på, tastaturet er bra og pekeplaten akseptabel. 
At det ikke er separate musknapper, men at den vipper på midten med en dødsone på ca en cm er ikke optimalt etter vårt syn. 

Maskinen er ikke av de aller letteste minibærbare, med en vekt på 1,3 kg. 
Den er også litt baktung, men ikke så mye at den tipper bakover. 

Ytelsen 

Den nye Atom-platformen hadde ingen problemer med å spille av HD-video i 1920 x 1080, noe som tidligere maskiner ikke var i stand til. 
Bildet skaleres selvsagt ned til det skjermen kan vise, men det flyter nå jevnt og fint, uten hakking. 

Ved typisk bruk, som åpning av standardprogrammer, nettleser osv. 
er derimot ikke påtagelig raskere enn med forrige prosessorgenerasjon. 
Med mer minne og en SSD-disk ville ytelsen ha blitt merkbart bedre på disse områdene. 
Men prisen ville da blitt nesten dobbelt så høy. 

Windows opplevelsesindeks viser 2.4 og det er prosessoren som står for det laveste resultatet. 
Minne ligger på 4.5 og disk på 5.7. 
Både grafikk og spillgrafikk slår ut på 3.0. 

Dette ligger litt over andre mini-bærbare, men er ikke en spesielt merkbar forskjell. 

PCMark 05 ga følgende resultater i de kjørbare testene: 

Enorm batterilevetid 

Men der maskinen scoret på topp var i batterilevetid. 
Med kontinuerlig kjøring av HD-video i loop, uten noen form for strømsparing og med skjermen justert litt ned i lysstyrke klarte den å kjøre i 6 timer og 55 minutter kontinuerlig! 

Med variert bruk og aktive strømsparingsfunksjoner skal du kunne få opptil 14 timers batteritid. 

Maskinen blir heller ikke varm, og støyen er helt minimal. 

Konklusjon 

Den nye Intel Atom prosessorplatformen er langt mer effektiv enn tidligere versjoner, noe som først og fremst har kommet batterilevetiden til gode. 

Maskinen forøvrig er velbygd og funksjonell. 
