On-Sat Safetracker er nesten magisk
Finner stjålne biler, men kan også avsløre det du ikke vil vite? 

Den magiske boksen er ikke stor, men den gjør en hel del. 
Det finnes flere dingser som dette ute på markedet, og felles for de alle er at de rapporterer sin posisjon. 
Boksen har et SIM-kort tilsvarende i en mobiltelefon, og den har en GPS-mottager. 
I kombinasjon utgjør disse to en elektronisk sladrehank. 
Den forteller til enhver tid hvor den er, på godt og vondt. 
En av forskjellene på denne og mange av de andre sporingsløsningene man kan få til bil, er at du her er vokter selv. 
Deretter trenger du ikke kontakte andre enn Politiet for å oppgi bilens posisjon dersom den blir stjålet. 

Følg med fra pc'en 

Sammen med boksen får du tilgang til din egen nettside hos On-Sat hvor du kan logge deg inn. 
Etter å ha tastet brukernavn og passord får du opp et kart på skjermen som raskt forteller hvor enheten befinner seg. 
Her kan du også sette enheten til automatisk å sende inn sin posisjon med gitte intervaller. 
På den måten kan du altså følge ferden til enheten i så godt som realtid. 

..eller mobiltelefonen 

Skulle det ikke passe å sitte ved en pc, så kan tjeneste like gjerne gjøres fra en mobiltelefon med mulighet for MMS. 
Har du en telefon av nyere dato, med 3G, WLAN og stor skjerm, så kan du like gjerne følge boksen i realtid fra mobilen. 
Dersom noen har stjålet bilen din, så har du dermed mulighet til å følge etter den med en annen bil. 

Områdebestemt 

En viktig funksjon på enheten er at du selv kan definere når den skal alarmere. 
Dersom du for eksempel har båten i båthavna, eller bilen på en flyplass, så legger du enkelt inn noen hundre meter som frisone. 
Dersom bilen eller båten beveger seg utenfor dette vil du få en alarmmelding fra sporingsenheten. 
Da er det på tide å sjekke nærmere hva som har skjedd. 
All alarmering foregår både til din egen mobiltelefon, og On-Sat sitt system. 

I lomma på jakt 

Dingsen er på størrelse med en litt stor fyrstikkeske, og det finnes mye smart tilbehør å få kjøpt. 
En av de er en slags sele som du setter på hunden. 
Nå som jakta er i gang kan du flytte enheten fra bilen og over på bikkja. 
Skulle den ikke komme tilbake, så er det bare å hente frem telefonen. 
Den forteller deg hvor du skal lete. 
I grunnen burde jegeren også ha en med seg. 

Gamlinger på ski 

Snart er skisesongen i gang. 
Dersom bestefar skal ut og gå langtur kan det være greit å sende med han en dings som dette. 
Dersom noe skulle skje, så kan han bare trykke på den røde knappen. 
Da går det en alarmmelding til On-Sat som kjapt ringer tilbake på et forhåndsspesifisert nummer. 
Dete er også mulig å ringe opp boksen direkte. 
Dette gir ikke toveis kommunikasjon, men en mikrofon i boksen gir oppringeren indikasjoner på hva som skjer i området. 
Det er også mulig å tegne avtale med et vaktselskap som rykker ut ved alarmer. 
Selve dingsen er batteridreven, med inntil 70 timer levetid. 
Utover dette kan den drives av både 230 volts- og 12-volts lader. 

Finn kjæresten 

En smarting som On-Sat Safetracker kan selvfølgelig misbrukes også. 
Har du av en eller annen grunn en vond følelse med tanke på kjæresten, så er det kanskje ikke sikkert du bør sjekke hvor bilen befinner hvis du er redd for svaret. 
Sladrehanken kan fortelle deg ting du ikke ønsker å vite, og som det også kan være betenkelig at du prøver å finne ut. 

Alt har en pris 

Prisen på selve boksen er rett under 2.350 kroner inklusive et etableringsgebyr. 
Deretter påkommer en årlig abonnementsavgift på 990 kroner. 
Om du ønsker å hekte på en avtale med Securitas i tillegg, så ryker du på 700 kroner til i året. 
Sistnevnte er ikke nødvendig dersom du kun skal bruke den i bilen. 
Om du heller velger å bruke den som voldsalarm eller eldrevakt, så er det kanskje noe å vurdere likevel? 
Pass bare på at den ikke går ut over ekteskapet. 
Det er sikkert verdt mer enn et par tusen kroner. 
I våre øyne er Safetracker utvilsomt et anbefalt produkt, men bruk den med omhu. 
I bilen er en god start. 
