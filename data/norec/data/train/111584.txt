Oslo Gospel Choir - «Credo»
Stivbent og svulstig. 

I over 20 år har Tore W. Aas dyrket frem Oslo Gospel Choir til et utrolig samstemt og fleksibelt vokalensemble, med en særegen og stilsikker versjon av kontemporær gospel som spesialfelt. 
«Credo» beveger seg i et annet musikalsk landskap. 
Utgangspunktet er Aas' forslag til ny kirkemusikk i forbindelse med Den norske kirkes pågående liturgirevisjon. 
Her er messeledd og bibelske salmer til bruk for vanlige menigheter, fremført profesjonelt og lydfestet. 

Koret synger presist som alltid, akkompagnert av fremragende musikere som Frøydis Grorud på sax og fløyte, bassist Gjermund Silset, perkusjonist Paolo Vinaccia og Kåre Nordstoga bak orgelkrakken. 

Det er mange lekre arrangementsdetaljer og noen fine rytmer, som introen til «Credo». 
Likevel blir helhetsinntrykket svulstig og innsmigrende glatt. 
Melodiføringene er en blanding av keltiske pastisjer og samtidig musikaltradisjon, delvis kombinert med groovetilløp som aldri får ta av. 
Det blir stivt og massivt uten å berøre. 
Best fungerer de rolige låtene, som «Vår far» og «Agnus Dei», sistnevnte med velformulerte soli av pianist Torjus Vierli og Gjermund Silset. 

ANBEFALTE KJØP: 
«Vår far», «Agnus Dei» og «Postludium». 

CARL PETTER OPSAHL 
