Sjarmløspatruljen
«Homsepatruljen» skal fiffe opp norske menn. 
Hvem skal piffe opp homsepatruljen? 

TV: 
Norske mann, ta deg i akt! 

Om du ikke kler deg godt, trener nok, dater nok eller har god sjøltillit, står du i fare for at Per Sundnes plutselig står på døra med fire andre homofile menn for å snakke til deg som et barn, gi deg en overflatepolish og være kjedelige. 

I kveld er vi i gang igjen. 

TV3 har satt sammen en ny såkalt «homsepatrulje», nesten ti år etter at de importerte konseptet første gang. 

Og konseptet, da som nå, er hentet fra amerikanske «Queer Eye», en serie hvor fem ganske så stereotype skrullehomofile kommer hjem til en heterofil fyr for å hjelpe ham på vei til et bedre liv. 
Les: 
Bli mer velkledd, veltrent, få penere hjem, mer sjarm, you name it. 

Platt stereotypisering 
Én ting er konseptet i seg sjøl og hva det innebærer av underbyggelse av stereotypier både på homofile og heterofiles vegne. 

Men selv om vi blåser en lang marsj i moral, ja, selv om vi sier «OK, det finnes jo mange morsomme, utpreget homofile folk som garantert kan more oss når de herjer litt med heterokarer», så kan vi likevel ikke kalle «Homsepatruljen» god TV etter å ha sett første episode. 

For skal vi først akseptere at vi skal la oss underholde av at fem homofile røsker tak i en hetero, så bør det pinadø være fem underholdende homofile. 
De bør gjøre noen drøye omveltninger og de bør har varme nok til at det oppstår rørende øyeblikk. 

Intetsigende fyrer Per Sundnes har rolle som kaptein. 
Med seg har han trener Tore Vik, handyman John Andre Hanøy, stylist Espen Hilton og frisør Alex Cornelius. 
De er fem intetsigende figurer fra de plinger på døra hos datanerden Bendik. 

De virrer sjarmløse rundt og snakker gjerne til ham — og oss — som barn. 

Treneren Tore Vik kan i fullt alvor si slik: 
«Bendik, ikke bli sint, men du er litt sofagris, og det er ikke helt bra, vet du». 

Underveis får vi med gravalvor servert opplagte tips som at «dersom du er redd for at en butikk ikke har størrelsen din, kan du ringe og spørre». 
Takk, så lurt, da gitt! 

Det positive er at casterne har valgt en fin fyr, og at intervju med ham, familie og venner funker bra. 

Send dem på sjarmkurs! 
Dersom poenget med en homsepatrulje er å være småfrekke skruller, vel, da er ikke disse homsene homsete nok. 

Dersom poenget er total makeover, så holder det ikke å spandere en dress, farge hår og øyenbryn og klistre trappeteip på en stuevegg. 

Er poenget å skape varme, bør denne patruljen melde seg sjøl på sjarmkurs. 

Dersom poenget er å kjede oss, lykkes de overmåte godt. 
