Filmanmeldelse:MR. TURNER 

Lysten på kunstfilm om en kunstner? 
Forsøk denne! 

«MR. TURNER». 
Storbritannia. 
Regi: 
Mike Leigh. 
7. år. 
MED: Timothy Spall, Roger Ashton-Griffiths, Julian Seager, Joshua McGuire, James Norton, Julian Seager, Jamie Thomas King, Laso Atkins, Amy Dawson, Marion Bailey. 

Joseph Mallord William Turner (1775 - 1851) var en epokegjørende engelsk maler, særlig kjent for sin romantiske landskapsmalerier. 
Like oppsiktsvekkende og nyskapende som hans kunst var, like traurig og begivenhetsløst var livet hans. 
Men om mannen og kunsten har likevel Mike Leigh laget en aldeles storartet film! 

Leigh er først og fremst kjent for sine samtidsdramaer. 
Dette dypdykket i kunsthistorien viser dog ingen manglende evner til bredpenslet levendegjøring av tidligere perioder - dog med sosialrealismens alltid levende krav i fokus: 
Det skal dreie seg om virkelige mennesker! 

Det ligger rimeligvis et hav av research bak denne filmen. 
JMW Turner er da også rikelig biografert i talløse bøker og avhandlinger. 
Men uansett må det diktes, og filmdikterens aller fremste virkemiddel er denne gang karakterskuespilleren Timothy Spall, i en rolle han må ha ventet på hele livet. 

Dette er en type film som så til de grader gjør deg kjent med sitt objekt: 
Mannen og kunsten. 
Fotograferingen er superb og kontrastfylt: 
Fra de svimlende vakre gjengivelser av Turners malerier og deres utgangspunkt, til de tarveligste, mest stinkende detaljer i det livet den etter hvert meget eksentriske mannen levde. 
Det svever sømløst fra de mest skimrende og nesten gjennomskinnelige motiver til den minst sexy opp-mot-kommoden-sex man kan tenke seg. 

Turner var en støyende og meget tydelig figur i sine kretser, og Timothy Spall vandrer megetsigende gryntende og uttrykksfull plattfot gjennom det hele. 
(For øvrig en prestasjon han meget fortjent fikk hovedrolleprisen for under siste års Cannes-festival.) 

Midt i det hele: 
Dette er verken høytravende eller nitrist. 
Det er storartet, fargerik, til dels morsom men først og fremst grenseløst realistisk levd kunstnerliv, bastant og innholdsrikt presset ut av hver malingtube av virkemidler på den fortellerpalletten den snart 72 år gamle regissøren Mike Leigh behersker så suverent. 

JON SELÅS 
