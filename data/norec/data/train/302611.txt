For de som synes Nightwish blir for mye
Within Temptation gir deg et rocka pomp og prakt-alternativ. 

ALBUM: 
Nederlandske Within Temptation operer innenfor det som man må kalle den lett uglesette sjangeren goth metal. 
Herunder sorterer band som storselgerne Nightwish, Epica og norske Tristania. 

Dette innebærer et totalt fravær av subtile virkemidler, her males alt med bred pensel, noe som understrekes av de svulstige og symfoniske arrangementene. 

Men det finnes tid og sted for slikt også, og det skal sies at gjengen har et godt grep om det de baler med. 
Først og fremst har Within Temptation låtskriverpennen full av fengende melodier, i blandet en kledelig og rocka nerve oppi alle lagene med pomp og prakt. 
Sjekk for eksempel slentrende «Faster» og «Iron». 

Det andre er vokalist Sharon den Adel sin tillitsvekkende knekk i stemmen som hun vet porsjonere ut i passelige doser. 
Hun har mye personlighet og blir aldri plagsomt dramatisk. 
For de som synes at Nightwish blir for mye glasur, er Within Temptation et fint sted å starte. 
