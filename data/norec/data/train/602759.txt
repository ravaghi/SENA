Festlig jungeleventyr
Det farlige brettspillet «Jumanji» har igjen fått kloen i uskyldige ungdommer, 22 år etter at Robin Williams krøp ut av det. 

Jumanji: 
Welcome to the Jungle 

USA 2016 

Familiefilm/fantasy/eventyr 

Regi: 
Jake Kasdan 

Manus: Zach Helm, Chris McKenna, Jeff Pinkner 

Skuespillere: Jack Black, Kevin Hart, Dwayne Johnson, Karen Gillan, Bobby Cannavale 

Aldersgrense 9 år 

Den nye filmen «Jumanji: 
Welcome to the Jungle» er heldigvis ikke en remake, og den hedrer Williams’ minne ved å vise hvordan hans rollefigur Alex Parrish overlevde i alle de årene. 
Huset Parrish bygde redder livet til en av de nye spillerne, Alex (Nick Jonas), men det er ikke nødvendig å ha sett den første filmen for å nyte det nye jungeleventyret. 

Brettspillet omgjøres til et elektronisk spill som drar ungdommene rett inn i spillet. 
Der blir de til avatarene de har valgt, som for eksempel fører til at skolens peneste jente havner i kroppen til den middelaldrende og overvektige Professor Oberon (Jack Black), og skolens nerd får kroppen til den modige og svært muskuløse Dr. Bravestone (Dwayne Johnson). 

Og det er nettopp det komiske som er filmens store styrke i tillegg til den gode kjemien mellom skuespillerne. 
Actionsekvensene er greie nok, men ikke spesielt nyskapende. 
De små forsøkene på sentimentalitet, blir heller kleint. 
Filmens skurk får også for lite oppbygging og faller litt bort, men alt i alt er det en morsom, sjarmerende og underholdende film for hele familien. 
