Terningkast 3 til treeren
Action 

USA 2015 

Regi: 
Olivier Megaton 

Skuespillere: 
Liam Neeson, Famke Janssen, Maggie Grace,Forest Whitaker 

Manus: Luc Besson, Robert Mark Kamen 

Stakkars Bryan Mills. 
Aldri er det fred å få. 
I den effektive — og ikke så lite brutale - «Taken» (2008) måtte eks-agenten befri datteren Kim fra menneskehandlere. 
I den langt tammere oppfølgeren (2012) var det Kim som reddet faren og moren. 
Nå, i «Taken 3», klarer noen slemminger å få det til å se ut som om Mills har drept sin fraskilte kone. 
Lik en annen Harrison Ford - tenk «Jaget» (1993) - må han renvaske seg og få has på skurkene samtidig som han er på flukt. 

Etter alle disse årene som amerikansk actionstjerne, har irske Liam Neeson fremdeles sin tiltalende «hvermansen»-utstråling i behold. 
Men, som vi ettertrykkelig har lært, bak de snille øynene skjuler det seg en meget farlig mann. 
Forest Whitaker, her i rollen som politietterforsker, har noe av den samme kvaliteten. 
Et par ordentlige skuespillere er likevel ikke nok til å redde «Taken 3» fra å fremstå som B-vare. 

Vi kan leve med at plottet er usannsynlig, at skurkene er vandrende klisjeer og at forsøkene på sentimentalitet føles utenpåklistrede. 
Men at spenningen aldri blir virkelig intens, er et stort problem. 
Og at actionscenene langt på vei ødelegges av hakkete, umusikalsk klipping, er bare utilgivelig. 

«It all ends here,» står det på filmplakaten. 
La oss håpe at det er et løfte - både for Bryan Mills' og vår skyld. 
