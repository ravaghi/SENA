Test:Samsung Navibot SR8855 

En helautomatisk støvsuger som elsker å gjøre jobben du hater. 

Støvsugerroboter har vært i salg i årevis, og vi har selv testet iRobot SE og ikke minst den gode iRobot Roomba 570. 

Det er imidlertid først nå at en av de store produsentene kaster seg inn i kampen, og ubeskjedent nok hevder Samsung at de også har den smarteste modellen i markedet. 
Det måtte selvsagt prøves. 

Innebygget kamera er det siste 

For det er ikke til legge skjul på at Naviboten har mye til felles med 570-modellen til Roomba: 

Begge kan kjøres 100% automatisk, men leveres også med fjernkontroll som lar deg styre støvsugeren manuelt. 

Begge har timer-funksjon, slik at du kan sette den til å støvsuge når du er på jobb. 

Begge har automatisk ladefunksjon, slik at støvsugeren selv kjører tilbake til dokkingstasjonen og setter seg på lading når den trenger mer strøm. 

Begge er poseløse og har lange koster som gjør at de klarer å hente støv selv i rommets hjørner. 

Begge skal klare å kjøre over dørlister. 

Begge har innebygde sensorer slik at de ikke kjører utfor trappen eller kræsjer hardt inn i dyrebare møbler. 

Begge leveres med såkalte fyrtårn som settes på gulvet, slik at støvsugeren styrer unna. 
Dette er praktisk hvis du har et område i etasjen hvor du ikke vil at støvsugeren skal være, eller du vil "låse den inne" på et bestemt område. 

Samsungs gullkorn? 
På toppen av Naviboten ser du et lite kamera, og dette skal altså være veien til økt effektivitet. 
Ved oppstart tar kameraet automatisk bilder av taket, og danner seg ut fra disse bildene et kart over hvor i rommet den skal støvsuge. 
Den vet altså hvor den bør starte, hvor den skal gå, og hvor den har vært. 
I teorien i hvert fall, vi var naturlig nok spente på hvordan dette ville fungere i praksis. 

Slik virker den 

Naviboten leveres med en kombinert lade og dokkingstasjon, en fjernkontroll og to batteridrevne fyrtårn som nevnt ovenfor. 
Etter å ha latt Naviboten stå på lading over natten stilte vi enkelt klokken via displayet, og satte den på i automatisk modus ved et enkelt trykk på Auto. 
Og vi må bare si det: 
Det er en fornøyelse å se hvordan den lille tassen kaster seg over oppgavene du selv pleier å utsette i det lengste. 

Se Navibot i aksjon her: 

Totalt har du fire moduser å velge mellom: 

Auto: 
Som lar Naviboten selv bestemme alt. 
Det er forøvrig denne modusen vi tipper vi vil bli mest brukt. 

Spot: 
Her konsentrerer støvsugeren seg om et dedikert område på 1,5 X 
1,5 meter, noe som kan være greit hvis du har mistet pakken med hvetemel på kjøkkengulvet... 

Max: 
Her støvsuger også Naviboten automatisk, men den går over gulvet to ganger. 

Manuell: 
Lar deg selv styre Naviboten via fjernkontrollen. 

Naviboten i bruk 

Naviboten er i sitt ess når den støvsuger på harde overflater som parkett eller fliser. 
Som på alle andre automatiske støvsugere må du imidlertid fjerne barneleker og skjøteledningsstumper fra gulvet sånn at den ikke setter seg fast. 
Dette er en vanesak. 
Vi gir også pluss i margen for at den ikke hadde noen problemer med å forsere de høye dørkarmene vi har i gangen. 
Når vi ser hvordan Naviboten dekker gulvet er det også tydelig at kameraet kommer til sin rett: 
Den jobber nemlig mer logisk enn de modellene vi har testet fra Roomba, som til sammenligning går langt mer på kryss og tvers i håp om å rekke over alt. 

Siden Naviboten er poseløs vil alt den støvsuger samles i et eget kammer. 
Som du ser i videoen er det to måter å tømme dette kammeret på: 
Enten ved å løsne det helt og ta det ut, eller ved å åpne en liten luke på toppen, koble til sentralstøvsugeren din og suge det ut. 
Dette er helt selvforklarende. 
Litt avhengig av hvor mange hybelkaniner du har på gulvet tømmer du den hver andre eller tredje dag ved daglig bruk, og det bør selv de slappeste av de slappe klare. 

Som støvsugere flest er det imidlertid en god del (u)lyd fra Naviboten, men akkurat dette opplevde ikke vi som noe problem. 
Timeren ble nemlig stilt inn slik at den støvsugde når vi var på jobb, eller etter at vi hadde lagt oss. 

Men ikke alt er gull 

Langhårede tepper bør du imidlertid styre unna, for selv om den ikke setter seg fast; så er ikke motoren kraftig nok til å gjøre en god jobb her. 
I tillegg vil det også sette seg fast en god del tepperester i Navibotens hovedbørste, og de må du fjerne manuelt. 

Langhårede tepper bør altså fortsatt støvsuges på gamlemåten. 
Under vår test satte vi derfor opp et av de to medfølgende fyrtårnene for å holde Naviboten unna stueteppet, og det fungerte helt fint. 

De to kostene foran skal hjelpe Naviboten å få tak i støv som ligger i hjørner, men på dette punktet synes vi faktisk at Roombas "fangarmer" gjør en noe bedre jobb. 
Vi synes også at Roombaen gjorde det bedre når det gjaldt å plukke opp skrot under kjøkkenskapene våre, og dette gjaldt spesielt i Auto-modus. 
Dette skyldes antagelig Navibotens kamera, for når den skanner taket for å se hvor den skal støvsuge, får den rett og slett ikke med seg at sokkellistene på kjøkkenbenen er nærmere veggen enn skapdørene. 
Merk deg at du via fjernkontrollen også kan velge en såkalt (Edge-) kant-modus, som gjør at Naviboten går nærmere. 
Spør du oss burde denne innstillingen vært standard, men siden det bare er å trykke på en knapp kan vi leve med det. 

Konklusjon 

Med en veiledende pris på hel 5.800 kroner er Naviboten en dyr hjelper, og som nevnt ovenfor er den ikke perfekt heller. 
Strengt tatt er dette en firer på terningen, men likevel kan jeg altså ikke la være å like den: 

Den kommer seg fint fram, støvsuger mer logisk enn de Roomba-modellene jeg har prøvd, suger opp det aller meste den kommer over, og ikke minst: 
Den gjør grunnarbeidet når jeg ikke er hjemme. 
Dermed ender vi altså opp på en femmer likevel... 

Da får det heller være at du fortsatt må ha en vanlig støvsuger i tillegg for de tyngste oppgavene. 
Jeg må bare innrømme at jeg vil ha en. 
Nå er det bare å overbevise min bedre halvdel, og spare... 
