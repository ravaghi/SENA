gnom: «mys»
(Kaizerecords/Sonet) 

Slik låt Kaizers Orchestra før Kaizers! 

gnom (med liten forbokstav) var hobby-prosjektet til Geir Zahl og Janove Ottesen, som i studio i 1998 - da denne platen opprinnelig ble spilt inn - fikk besøk av gode venner som vi et par år senere ble kjent med som Kaizers Orchestra. 
gnom var på ingen måte oppsiktsvekkende der de forsøkte å skape litt mer dybde til den utskjelte DH-rocken på slutten av nittitallet. 
Et par av balladene her - «Trøst» og «Bestevenn» - drypper av melankoli og står utmerket på egen hånd, men har ingenting å gjøre med det som ble til Kaizers-uttrykket. 
Det har imidlertid de mer perkusjonstunge «Hemmelig beskjed», «Sjakk» og «Bastard» (som flere av de senere Kaizers-sangene er bygd på), uten at disse har den samme melodifølelsen, galskapen og personligheten som gjorde at Norge ble omgjort til ompa-land rett etter årtusenskiftet. 
Dermed blir «mys» mer behagelig kuriosa enn interessant. 
