Tone Damli:«Crazy Cool» (Låt. 
I salg 1. oktober) 

(Eccentric / Universal) 

Lys og lett, men ingen lettvekter. 
Det blir stadig mer spretne poptakter på Tone Damli, og «Crazy Cool» er nok et lite karrierehøydepunkt så langt, rett etter uimotståelige «Butterflies». 

«Crazy Cool» er en oppstemt gladlåt med iørefallende refreng som nesten gir en liten ABBA-følelse - et skamløst kommersielt, men velsmakende sukkertøy. 

Om den derimot er det riktige våpenet å dra i krigen med når Tone Damli nå skal lanseres i USA, er mer usikkert. 
«Crazy Cool» er udiskutabelt mer rettet mot et engelsk og europeisk marked enn det amerikanske, men det kan jo hende at Tone selv, manager David Eriksen og Universal Music har flere ess i ermet foran den store internasjonale lanseringen. 
