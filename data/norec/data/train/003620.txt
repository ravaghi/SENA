She's OutOf My League 

Sjarmerende figurer vant meg over. 

Jeg liker She's Out 
Of My League bedre enn den egentlig fortjener. 
Dette er en romantisk komedie, som beveger seg i et velkjent terreng med mange velbrukte klisjeer, blant annet med løping i flyterminal under filmens klimaks. 

Men min innledende skepsis ble gradvis forvandlet til ren hygge. 
Sjarmerende figurer vant meg over, og jeg ble overrasket over hvor ofte jeg faktisk lo. 

Tier møter femmer 

Gjennomsnittsmannen Kirk (Jay Baruchel) møter drømmedama Molly (Alice Eve). 

I følge kameratenes rangeringssystem er hun en tier, han en femmer. 
Likevel virker hun å være interessert i Kirk, som blir satt ut. 

Hvordan kan ei dame som henne falle for en mann som ham? 

Kirks usikkerhet kaster ham ut i kompliserende situasjoner som truer med å ødelegge det lovende forholdet. 

Effektiv humor 

Jeg skjønner godt hvorfor Kirk freaker ut. 
Dette skjer jo aldri. 
Modellpene damer kaster ikke ett eneste blikk på vanlige menn - med mindre man er styrtrik. 

Dette er et drømmescenario som er morsomt å følge med på. 
Hva om? 

Nå er mange av komplikasjonene riktignok litt klønete skildret, og troverdigheten er forholdsvis lav, men de blir skildret med effektiv humor, som gjør det interessant å se Kirk og Mollys famlende forsøk på å nærme seg hverandre. 

Får min sympati 

Jay Baruchel er ikke stjerne ennå, men har allerede hatt småroller i filmer som Almost Famous, Million Dollar Baby og Knocked Up. 
Han har mye av den samme uskyldige sjarmen som Matthew Broderick hadde på 1980-tallet, og Jason Biggs i American Pie-filmene. 
Han får lett min sympati, denne underdogen som får sjansen på drømmedama. 

Alice Eve, sett i både Starter For 10 og Sex And The City 2, er kanskje i overkant pen og glatt som Molly, men det måtte hun kanskje være? 

Morsom og sjarmerende 

She's Out 
Of My League er en god film, selv om den kunne overrasket mer. 
Den avsluttes med den før nevnte løpinga på flyterminal, slik at kjærligheten kan reddes før det er for sent. 
Hvor mange ganger har vi vel ikke sett det før? 

Denne filmen er kanskje fort sett og fort glemt. 
Men mens du ser den, er den både morsom og sjarmerende - to fine adjektiver når du ønsker å underholdes ukomplisert på kino! 
