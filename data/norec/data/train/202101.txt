iFusion - smart dokk til iPhone
Konseptet kan virke bakvendt, men har sine gode sider. 

I dag er en stasjonær fasttelefon noe som mange bare har hørt om, eller sett hos bestemor og på teknisk museum. 
"Telefon" er i dag bare en av app'ene på en mobil kommunikasjonsenhet som mesteparten av tiden brukes til noe helt annet. 

Så hva er da vitsen med å lage en dokk-stasjon for iPhone med gammeldags telefonrør med snurreledning og det hele? 

Det er faktisk ikke så dumt når det kommer til stykket. 

Mer enn bare rør 

iFusion ser altså ut som en fasttelefon, den er i blank sort plast (kan også fåes i hvitt) og dokken der du kan plassere iPhone befinner seg der hvor talltastaturet ville ha vært. 
Alle iPhone-modeller fra og med 3G kan brukes. 

Men du trenger ikke sette iPhonen i iFusion-dokken for at den skal fungere - snarere tvert i mot. 
Dokken fungerer som lader og USB-viderekobling til PC/Mac for synkronisering. 
Men all lyd går via Bluetooth A2DP (Advanced Audio Distribution Profile) og EDR (Enhanced Data Rate) 

Derfor fungerer iFusion faktisk som en fasttelefon uansett hvor iPhone befinner seg, så lenge den er inne rekkevidde av Bluetooth-signalene. 

Slik fungerer det 

Når du slår på iFusion blinker den venstre knappen med Bluetooth-symbolet hvis iFusion ikke er i kontakt med en iPhone. 
For å opprette kontakt går du til Innstillinger, Generelt og Bluetooth på iPhone og slår på Bluetooth hvis dette står avslått. 
På iFusion holder du inne den blinkende knappen i 3-5 sekunder, så etableres koblingen til iPhone, på samme måte som ved bruk av Bluetooth-handsfree. 

Når noen ringer vil både iPhone og iFusion ringe. 
Du kan da ta av røret på iFusion og snakke som i en stasjonær telefon, selv om iPhone ligger i jakkelomma på jakka som henger i skapet. 

Hvis du selv skal ringe til noen må du gjøre det fra iPhone, men kan når som helst ta av røret på iFusion for å snakke videre. 

Du kan også bruke høyttaler-funksjonen under telefonsamtale, hvis du vil at flere skal delta eller vil ha hendene fri. 

Også for musikk 

Som en bonus har iFusion en stereo minijack utgang som kan kobles til musikkanlegget. 
Da styrer du alt fra iPod-delen på iPhone, men lyden kommer ut fra anlegget. 

Hvis det ringer, vil musikken dempes, akkurat som når du bruker iPhone med øreplugger eller headset. 

Vår erfaring 

Apparatet er svært enkelt å koble opp, strømforsyningen er ekstern og de andre tilkoblingene skjer med vanlige USB- og minijack-kabler. 
Disse fulgte ikke med. 

Utførelsen virker solid, det står stødig på bordet og røret er akkurat passe tungt i hånden. 

Den blanke svarte overflaten er som vanlig en magnet på fingermerker og de synes godt. 

Bluetooth-oppkoblingen gikk helt uproblematisk, og alt fungerte som beskrevet i den korte Quick Start Guiden. 

Lydkvaliteten var utmerket, det er ikke tvil om at et telefonrør gir bedre ergonomi enn en liten flat mobil som skal være så portabel som mulig. 
Også lyden i den interne høyttaleren fungerte fint til høyttalende samtaler. 

Lydutgangen til musikkanlegget testet vi på to av våre musikkanlegg, og lydkvaliteten var det ikke noe å si på, verken over det store surroundanlegget eller det lille 2.1 PC lyd-anlegget fra Logitech, ingen forskjell på direkte kobling fra iPhone og via iFusion. 

Som jobb-telefon 

Svært mange som bruker mobil som jobb-telefon savner ergonomien til de gamle fast-telefonene. 
Noen bruker forskjellige typer hodetelefoner, men disse kan være noe herk å ta av og på. 
Det er enklere bare å løfte av røret. 

Hvis bedriften bruker iPhone som standard mobil kan iFusion fungere praktisk talt like praktisk som den gamle fasttelefonen, samtidig som det bare er å ta tak i og ta med seg mobilen hvis man vil forlate kontorpulten. 

Det finnes mange bedriftløsninger for å administrere mobiler, fra teleselskapenes egne tjenester til løsninger fra Cisco, Avaya, AltiGen osv. 

Konklusjon 

iFusion er et spesielt produkt, som kombinerer gamle og nye telefonkonsepter. 
At du slipper å lete etter mobilen når det ringer og at du kan dokke, lade eller spille musikk trådløst fra iPhone via iFusion, kan være en utmerket løsning for mange. 

Importør er iTing AS og Telefast og 20:20 Mobile vil distribuere iFusion i Norge. 
