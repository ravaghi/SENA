Woody Harrelson på vinter-rail
Det er noe galt med tog. 
De tar så lang tid at ei normalkristen dame kan miste mannen sin i dagevis og havne på klostertur med useriøs spanjol. 

Det skjer med Emily Mortimer. 
Hun og husbonden Woody Harrelson tar toget fra Vladivostok (ukas by!) fordi jernvarehandleren elsker lokomotiver. 

De ser ikke ut som om de burde vært utenlands. 
Harrelson har Sarons Dal-briller og DnB-lugg, og han er virkelig en naiv liten hobbygubbe. 
Mortimer har fortid, og huden hennes er bleikere enn sildefilet. 
Det er minus 23 grader ute, og plutselig har Harrelson rota seg bort slik at Emily må takle den ekstremt innlatende ereksjons-spanjolen Eduardo Noriega, som har 39,5 plussgrader i blikket og tvilsomme babuschkaer i bagasjen. 

«Transsiberian» er ikke god Russland-reklame. 
Fyll, fanteri, politisvindel og den emosjonelt handikappa Ben Kingsley. 
Men Brad Anderson («Maskinisten») har åpenbart latt seg fascinere av det villdyraktige i nasjonslynne og natur: 
Toget reiser som et vettaskremt romskip gjennom russiske steppeskoger som strekker seg fra Beringstredet til langt inn i neste årtusen. 
Det er tungt her. 
Filmen er som en forklaring på vodkaens rolle som skolefrokost i Russland. 

Hjemme hos oss var vi ikke overbeviste av troverdigheten ved det amerikanske ekteparets eksistensielle valg, men engasjerende ble det. 
