Plateanmeldelse:Atlanter - «Vidde» 

Slett ikke langt ut på vidda. 

Jens Carelius og Arild Hammerø har skapt en sjeldent original combo med Atlanter. 
Som bandnavn og albumtittel tilsier snakker vi store, vidstrakte og åpne flater å boltre seg i, både musikalsk og atmosfærisk. 

Med basis i bluesen (den afrikanske) har Atlanter lagd et verdensmusikkalbum i ordets rette forstand, et arrangementsmessig oppfinnsomt oppkomme av innflytelseslinjer som strekker seg fra Mali i sør («Air») og sneier innom Østens melodilinjer på «Waking» og Lou Reeds New York på «Desert», før de ender helt oppe på den norske vidda, komplett med arktiske ulvehyl og runebommeblues i «Pike» som også rommer mye av den stillegående grooven til Josh Hadens Spain. 

Groove, ja. 
Det er det Atlanter handler om, verdensgroove. 
Sjekk dem ut! 

BESTE LÅT: 
«Pike» 
