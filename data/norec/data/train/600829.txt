Herskap og tjenere
Drama 

Regi og manus: 
Liv Ullmann 

Skuespillere: Jessica Chastain, Colin Farrell, Samantha Morton 

Norge 2014 

«Frøken Julie» er en ambisiøs film i lite format. 
Med tre Hollywood-stjerner på laget, har Liv Ullmann adaptert et av August Strindbergs mest feirede teaterstykker. 
Og stykkets form er den kanskje mest krevende av dem alle: kammerspillet. 

Midtsommeraften 1890 kommer overklassepiken Julie (Jessica Chastain) ned på kjøkkenet til tjenerne Jean (Colin Farrell) og Kathleen (Samantha Morton). 
Et farlig spill oppstår når Julie legger an på Jean. 
Herskap og tjenere kan ikke omgås på en slik måte uten at det får konsekvenser. 

Ullmanns «Frøken Julie» gir seg aldri ut for å være annet enn filmet teater. 
Bildespråket hennes er så nøkternt at hun i praksis overlater lerretet fullt og helt til skuespillerne. 
Og de skinner, alle tre. 
Chastain er skremmende og skjør på samme tid. 
Farrell nærmest dirrer av undertrykt sinne og begjær. 
Morton er den ukomfortable tilskueren. 

Etter hvert blir det stadig mer ukomfortabelt også for tilskueren i kinosalen. 
«Frøken Julie» er en hard film. 
Ikke bare er den klaustrofobisk, men den er også fullstendig blottet for sentimentalitet. 
At det likevel er vanskelig å ta øynene fra tragedien som sakte utspiller seg, sier en hel del om Liv Ullmann og skuespillerne hennes. 
