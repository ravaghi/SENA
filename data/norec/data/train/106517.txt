Margaret Berger «Pretty Scary Silver Fairy»
(RCA/Sony BMG) 

Margaret Berger har opparbeidet seg en ettertraktet og nesten uoppnåelig posisjon: 
Hun er den tidligere «Idol»-deltageren som nyter både folkets, fotografenes og kritikernes gunst. 

Hun viste potensial på debuten «Chameleon», som likevel levde litt for godt opp til sin tittel. 
Men der den vinglet stilmessig, gjør denne oppfølgeren det stikk motsatte. 
«Pretty Scary Silver Fairy» er preget av kontroll, identitet og en klar visjon. 

Referansene til Kylie, Madonna og Goldfrapp er åpenbare. 
Margaret er både flørtende diskodronning og distansert isprinsesse, en rolle både Annie og Bertine Zetlitz har håndtert før henne her til lands. 
Hun er i godt selskap, med andre ord. 

Singlen «Samantha», som har hatt et langt og godt liv i sommer og høst, er rimelig representativ for albumet, men de ti låtene er langt fra liktlydende. 
Spennvidden er upåklagelig; fra streng elektronikk til varm sekstitallspop. 

Tittelsporet og «Seek I'll Hide» er en strålende dublett som åpner platen med en bisk og sexy tone. 
Produksjonen ved Jukka Immonen og Pete Martin er ilter, og det sier litt om Margarets karisma at hun ikke forsvinner i mylderet. 

Tvert imot koser hun seg, og bryter gjennom med herlig bisarr humor når hun, midt oppi all engelsken legger inn en intro på kav trøndersk: 
«Æ like dæ, du like mæ - men la oss ta det ... rolig.» 
Morsom jente. 

Platen har en viss smak av opposisjon og frigjøring; et inntrykk som kanskje virker lettkjøpt når artisten er prestedatter. 
Samtidig er «Robot Song» en utvetydig bitter historie om en konflikt mellom en familie og jeg-personens nye kjæreste - hvor far kommer dårligst ut. 
Så det er ingen søkt tolkning. 

«Pretty Scary Silver Fairy» er dog først og fremst en plate det oser klasse av. 
Mer sofistikert pop enn «I'm Gonna Stay After Summer» og «Naive (16)» er det vanskelig å be om, og det er nærliggende å tro at Margaret har kost seg en del med Lily Allen i det siste. 

Forrige gang lagde hun tidenes beste «Idol»-deltagerplate. 
Nå har hun gjort det igjen, bare enda mer, og en god del bedre. 

Anbefalte kjøp: 
«Seek I'll Hide», «I'm Gonna Stay After Summer», «Naive (16)», «Silver Fairy», «Samantha» 

Slippes mandag 2. oktober 
