Intel NUC (2014-utgaven)
Den nyeste NUC PC-en fra Intel har litt mer og litt mindre å by på enn forgjengeren. 

Til tross for at salget stuper, er ikke PC-en død. 
Den kommer derimot i stadig nye fasonger. 
Så lenge det er behov for å kjøre "ordentlige" programmer, og ikke bare små apper, så trenger vi maskiner å kjøre dem på. 

Men den store PC-kassa er unødvendig for de aller fleste, og Intel har pakket alt man egentlig trenger inn i en liten boks som de kaller «Next Unit of Computing». 
Riktignok trenger den ekstern strømforsyning, som de faktisk kunne ha klemt inn i hovedeneheten hvis de ville, men her har nok økonomene fått det siste ordet. 

En NUC er veldig liten, sammenligner vi den med en Mac Mini er forskjellen påtakelig. 

NUC D54250WYK 

For kort tid siden testet vi en tidligere NUC-modell, med det velklingende navnet DC53427HYE. 
Navnevalget til Intel tyder på at det er høy lageringeniørfaktor ute og går, skal man finne fram i utvalget av modeller må man være varsom og ikke røre i alfabetsuppen. 

Dette eksemplaret er enda litt lavere enn den forrige modellen og har fått sølvfargede sider i stedet for sorte. 

Den er utstyrt med den nyeste generasjonen Core i5-prosessor, hvor både brikkesett, grafikk og prosessor er samlet i én brikke. 

Spesifikasjoner 

Installasjon 

NUC-kommer som "Barebone", det vil si at alt er ferdig montert bortsett fra noen få kritiske komponenter. 
NUC-serien trenger minne, lagring og eventuelt trådløst nett som må monteres, resten er på plass. 

Vi installerte en 8 GB SO-DIMM minnemodul fra Crucial. 
Det er viktig at du leser etiketten på minneplassene, der står det 1,35 V DDR3. 
Setter du inn mer vanlige 1,5 volts SO-DIMM står NUC-en bare og blinker i på-knappen sin, noe som betyr minnefeil. 
Dette fant vi ut på den litt tungvinte måten. 

I tillegg til minne og lagring installerte vi også en kombinert trådløs (802.11ac) og Bluetooth-løsning i form av Intels 7260-trådløskort. 
Antennekablene i NUC-en var påsatt krympeslange, som var noe vriene å fjerne fra de små, tynne ledningene med bittesmå antennekontakter. 
Fin-tenger og lupe-lampe er godt å ha. 

Vi installerte en 120 GB mSATA SSD fra Kingston til operativsystem og lagring. 
En slik NUC er vanligvis beregnet for nettverksbruk med tilgang til data over nettverket fra lokal lagring og lagring i skyen. 

Tilkoblinger 

De nyeste NUC-ene har fått USB 3.0 over alt, det sitter to kontakter i fronten og to bak. 
Mens den forrige modellen vi testet hadde en standard HDMI-kontakt og to mini-DisplayPort tilkoblinger, har denne en mini-HDMI kontakt og bare én mini-DisplayPort. 

I fronten sitter det nå tilkobling til lydutstyr som for eksempel hodetelefon. 
Ved siden av er det også kommet en infrarød sensor. 

Internt har det lille hovedkortet både SATA-kontakter for data og strøm, og en USB 2.0 dobbel pinnekontakt for tilkobling av kontaktmodul. 
Det sitter også en vanlig flerpinne-tilkobling for tradisjonelle kabinetter på hovedkortet. 

I bruk 

Vi installerte Windows 8 fra minneplugg, og oppgraderte til Windows 8.1 når 8 var oppe og gikk. 
Driverne fra Intel må lastes ned, du får alle i en zip-fil, men må installere hver og en for seg. 
Det finnes ikke noe oppsettprogram som legger inn alle driverne automatisk, slik som andre hovedkortprodusenter ofte har tatt seg bryet med å lage. 

Pussig nok forsvant både mus og tastatur etter driverinstallasjon, selv om begge deler fungerte i UEFI/BIOS, da vi brukte USB-versjoner fra Microsoft. 

Men ved tilkobling av en trådløs desktop-løsning via en USB-svitsj fikk vi kontakt igjen. 
Etter en lang remse oppdateringer av Windows 8, som var nødvendig for å oppgradere videre til 8.1 i Windows Store, kom også støtte for mus og tastatur på USB på plass igjen. 

Vi ble altså ikke spesielt imponert over to av de største aktørene i PC-verdenen når de klarer å rote det til med noe så grunnleggende som driver-installering og støtte for mus og tastatur. 

En annen ting er at denne NUC-en støyer. 
Viften går hele tiden selv om lufta som kommer ut ikke er varm. 
Det er også noe resonans i kabinettet, som forsvinner når man klemmer på lokket. 
Å justere kabinettskruene har ingen effekt på ulydene. 

Ytelse 

Vi kjørte de samme testene som på forrige NUC og fikk disse resultatene: 

Overraskende nok var ytelsen litt lavere enn vi målte på forrige modell. 
Ikke mye, og vanskelig å skille under vanlig bruk, men tydelig på målinger. 

Ytelsen på SSD-ene ligger i samme område, begge er utmerkede løsninger. 

Konklusjon 

Vi må si oss litt skuffet over at prosessorytelsen var lavere enn på forgjengeren. 
Installasjonen var heller ikke så strømlinjeformet, men det blir man jo ferdig med. 

Det vi likte dårligst var støyen. 
Det er ikke noe som går over, og støyen var dessuten av den svært irriterende typen, med tydelig tone og karakter. 
Det er med andre ord ikke snakk om sus som blir borte blant annet sus. 

Det positive er at det nå er USB 3.0 overalt, og at det er IR-mottaker i front sammen med utgang til hodetelefon eller lydanlegg. 
At det ikke er støtte for mer enn to skjermer er ikke noe problem for de fleste av oss, og støtte for DisplayPort 1.2 og 4K er jo lovende. 

Intel NUC D54250WYK (Sølv/Sort) 
