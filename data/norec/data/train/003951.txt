The Grey
Allerede en av de store overlevelsesfilmene! 

Det er nok å overdrive at jeg er en villmarkens mann. 

Kanskje drømmer jeg om å være en? 
Filmer der mennesket må kjempe mot nådeløs natur betar meg nemlig. 

The Grey er et utmattende actiondrama der en gruppe menn må overkomme umulige odds etter en flystyrt i ødemarka. 

Liam Neeson er filmens kraftfokus, og gjør en sterk prestasjon i en intens og mektig historie. 

Ute etter blod 

Et fly med oljearbeidere styrter i et øde fjellstrøk av Alaska. 

Noen få overlever, blant andre Ottway (Liam Neeson), som er ansatt for å beskytte oljearbeiderne mot villdyr. 

Han blir en naturlig leder når flyvraket omringes av en svært aggressiv ulveflokk. 

De er ute etter blod, og mennene er uten våpen, snøstormen raser og de er langt fra sivilisasjonen. 

Mer behøver jeg vel ikke avsløre? 

Revet med av handlingen 

Regissør Joe Carnahan suger meg inn i situasjonen. 
Jeg er sammen med disse karene, jeg er nesten som en av dem. 
Det er som om jeg føler kulda, smerten og frykten på kroppen. 

Dette er selvsagt overdrevet, men jeg forsøker å beskrive hvor revet med jeg ble av handlingen. 

Min helt er Liam Neeson, som filmen gir en alvorlig plattform fra starten av. 
Det er sterkt å se overlevelsesinnstinktet vekkes hos en mann som egentlig har mistet livsgnisten. 

Mange av de andre figurene starter som anonyme bekjentskaper, men filmen rekker gi nesten hver og en av dem en egen stemme og et særpreg, slik at jeg bryr meg om hvordan det går med dem. 

Hører dem ule 

Filmens fremstilling av ulver vil trolig ikke falle i god jord hos ulveforkjempere. 
De er aggressive, blodtørstige monstre. 

Men hva ellers skulle de være? 
Filmen gir dem en grunn til adferden, og naturen er hva den er, verken god eller ond. 

Jeg er ingen ulveekspert, men for meg fremstår de som skremmende troverdige, levendegjort i en miks av digitale og animatroniske effekter. 

Vi ser dem ikke så ofte, men når de ikke er i bildet, hører vi dem ule rundt oss på et svært så effektivt lydspor. 

LES OGSÅ: 
Anmeldelsen av The Thing (2011)! 

Stor overlevelsesfilm 

The Grey seiler opp som en av de store overlevelsesfilmene fra villmarken. 
Det smarte manuset, skrevet av Ian MacKenzie Jeffers og Joe Carnahan, gir honnør i dialogen til lignende filmer som Grizzly Man og Alive. 

The Grey er som naturen selv, den er sparsom på unødvendigheter og utenomsnakk, den bare er. 
Vill, vakker, nådeløs og skremmende. 

Lytt til erfarne filmfolk, se denne filmen! 
