Tøft og hett for desperate ranerenker
«Widows» mangler verken action eller vold, men det er den menneskelige uforutsigbarheten som gjør denne kuppfilmen ekstraordinær. 

Widows 

Sjanger: Actiondrama. 
Nasjonalitet: USA 2018. 
Regi: 
Steve McQueen. 
Manus: 
Steve McQueen og Gillian Flynn. 
Skuespillere: Viola Davis, Michelle Rodriguez, Elizabeth Debicki, Cynthia Erivo, Liam Neeson, Colin Farrell, Daniel Kaluuya, Robert Duvall, Brian Tyree Henry, Carrie Coon. 
Lengde: 
2 timer 9 min. 
Aldersgrense: 15 år. 
Kinopremiere: 16. november. 

Den britiske regissøren Steve McQueens forrige film, «12 years a slave» (2013) vant Oscar for beste film. 
At han siden har fått Hollwyood-studio til å bla opp og store stjerner til å stå i kø for å jobbe med ham, viser godt i «Widows». 
Et romslig budsjett har gitt en blank og glatt Hollywood-overflate. 
Bestselgerforfatter Gillian Flynn på manussiden. 
Og makan til rollebesetning! 

Følelssessjokk 

Men McQueen viser også at slett ikke har solgt sin tidligere så anti-kommersielle visjon fullstendig. 
For dette er ikke en «vanlig» kuppfilm. 
Mellom sterke, men korte actionscener, får et desperat og vondt drama ulme seg fram. 
Innlagt smarte kameravinkler og uforutsigbare følelsessjokk. 

Hovedenken Veronica (Viola Davis) får knapt sørge over at hun har mistet sin kriminelle ektemann i et dramatisk kupp, før hun blir oppsøkt av en av mannens kreditorer og truet på livet om hun ikke betaler millionene han skylder. 
Parallelt utspiller det seg et politisk drama, der to kandidater kjemper om makten i en av Chicacos bydeler. 

Mens Veronica desperat prøver å skaffe pengene som trengs sammen med de andre økonomisk desperate ranerenkene, veves den kriminelle og politiske kampen sammen. 
Og grensene viskes gradvis ut. 

Fabelaktig skuespill 

McQueen bruker lang tid på å skissere ut det svært omfattende rollegalleriet, men det betaler seg. 
Og det er enkene som driver actionhistorien framover, også takket være rollebesetning og skuespillerprestasjoner. 
Viola Davis er suveren som den hardt pressede Veronica, gjennom sorg, raseri og kald besluttsomhet. 
Oscar-nominasjon bør være soleklar 

Colin Farrell er velpolert som ambisiøs lokalpolitiker. 
Og Daniel Kaluuja, hittil mest kjent for sin hovedrolle som offer i «Get out», får maksimalt utav sin noe sjablongaktige skurkerolle. 
