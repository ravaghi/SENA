Paranormal Activity: The Ghost Dimension
Unngår så vidt parodisk skrekk. 

Paranormal Activity: The Ghost Dimension er den sjette filmen i serien som startet i 2007. 

Debutregissør Gregory Plotkin, som var klipper på de forrige fire filmene, benytter seg av akkurat samme formel som sine forgjengere, og kunne nok hatt både en bedre historie og mer sofistikerte grøss. 

Det kan diskuteres hvorvidt denne sekseren beriker sjangeren, men lettskremte vil i det minste få litt valuta for pengene, med noen effektive øyeblikk av plutselig skrekk. 

Men stort sett vet man hva som kommer og det meste er halvbra. 

Mystiske opptak 

Mike (Dan Gill) besøker broren Ryan (Chris J. Murray) og kona Emily (Brit Shaw), som nettopp har flyttet inn i nytt hus med datteren Leila (Ivy George). 

Der finner de en kasse med et gammelt videokamera og kassetter fra 1980-tallet. 
Teipene inneholder mystiske opptak av to søstre, mens kameraet fanger opp merkelige forstyrrelser i huset. 

Og snart skjer det ting med lille Leila som tyder på at 80-talls-kassettene og nåtiden har en demonisk sammenheng. 

Også i denne filmen blir flere kameraer satt opp av filmens figurer for å dokumentere overnaturlige hendelser. 

Men nå presenteres alt i 3D, som rimer heller dårlig med teknologien de benytter seg av, spesielt det store VHS-kameraet fra 1980-tallet, som til alt overmål filmer i widescreenformat. 

Det er kanskje ikke troverdighet som er målet i en Paranormal Activity-film, men 3D'en ødelegger litt av illusjonen av found footage-formatet. 

Ikke et litterært mesterverk 

Man skal ha studert denne serien inngående for å henge med på alle referansene. 
The Ghost Dimension har en spesiell forbindelse med Paranormal Activity 3, der handlingen var lagt til 1988. 

Vi ser tilbakeblikk på hvordan søstrene Kristie og Katie blir brukt av en mystisk sekt kalt Jordmødrene, som forsøker å fremkalle demonen med det lite skremmende navnet Toby i menneskelig form. 

Nei, manuset er ikke et litterært mesterverk, men legger i det minste til rette for regelmessig skvetting. 

Ifølge produsentene skal dette være den siste filmen i serien. 
Det er litt vanskelig å tro på, all den tid flere spørsmål fra serien forblir ubesvart (SPOILER ALERT): 

Hva er Tobys plan? 
Hvor er det blitt av den voksne Katie? 
Og hva skjer med Hunter Rey? 

Samtidig er det godt kjent at disse filmene har tjent ekstremt godt i forhold til produksjonskostnadene. 
Så jeg er sikker på at det kommer mer Paranormal Activity på ett eller annet tidspunkt. 

Men kanskje er det greit med en lengre pause nå, før skrekken blir parodisk. 
Paranormal Activity: The Ghost Dimension unngår det så vidt. 
