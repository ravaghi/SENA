Ikke den beste sesongen
Etter to glimrende album, sliter Tønes med å nå det samme høye nivået og den samme gode underholdningsverdien som før. 
Men det låter bra for det. 

Frank Tønnesen fra Sokndal har gått den gode, sunne veien fra å være en litt hemmelig kultartist til å bli en av landets fremste og mest populære artister. 
Det første albumet kom i 1996, men det var først i 2012 med "Sån av Salve" han slo skikkelig gjennom. 
Ikke nok med den kommersielle suksessen; Tønes sikret seg også to Spellemannpriser og Prøysen-prisen for samme plate. 

I 2015 kom han med en sterk oppfølger, "Vindbrest", med et knippe sterke låter i tidvis fyldige og og lekre arrangementer. 
Denne gangen har han strippet ned lydbildet en smule. 
Han gjør det enkelt og direkte uten for mye glasur og staffasje sammen med det vesle bandet sitt med gitarist Anne Lise Frøkedal i spissen. 
Nakent og enkelt, noe som fører til enda større fokus på de fargerike tekstene. 

Én låt er med fra EP'en som kom i februar; "Ikkje mogna". 
Det er den flotte "Maxitaxi". 
De ni andre sangene er også helt ålreite, ikke minst åpneren "Signala", som handler om hva som skjer med landbruket og de små gårdene i dette landet, og den søte og litt vemodige "Vottane", som tar fram gode minner fra ungdomstiden. 

Hele veien holder Tønes på sitt gode varemerke, som er de originale og underfundige tekstene som kan handle om hva som helst; stort eller smått. 
Men han var bedre og mer skarpskodd på de to foregående albumene sine. 

Tønes spiller i Buen kulturhus i Mandal 21. oktober og under Dark Season i Kristiansand 28. oktober. 
