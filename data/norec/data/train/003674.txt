The Social Network
Sign up! 

The Social Network handler om hvordan Facebook ble til. 
Da filmen ble annonsert tenkte jeg: kan det være mulig at det er noe interessant å fortelle her? 

Men så ble det klart at Aaron Sorkin (Presidenten) skrev manus og David Fincher (Fight Club, Zodiac) regisserte. 
Det ga meg en anelse. 

Og joda, det ER en historie her. 
En spennende en om store ideer, motstridende interesser og venner som dolker hverandre i ryggen. 

Mangler sosiale antenner 

En smart åpningsscene på en kafé setter tonen. 
Gjennom skarpt skrevet dialog får vi vite alt vi egentlig behøver å vite om Mark Zuckerberg, glimrende spilt av Jesse Eisenberg. 
Han er en lynende intelligent ung mann, men mangler sosiale antenner til å takle andre mennesker. 

Så ironisk at han skulle finne opp sosialt medium så man slipper det. 
Men var han egentlig alene om å finne opp Facebook? 

Flere sannheter 

Filmen veksler virtuost mellom scener fra studentlivet ved Harvard, der forløperen til Facebook ble utviklet, og advokatmøter i forbindelse med to søksmål rettet mot Mark Zuckerberg. 

Alle saksøkerne er gjennomgangsfigurer i filmen, og Fincher/Sorkin belyser alles synspunkter likeverdig. 

Det finnes flere sannheter, og det er interessant å se hvordan filmen viser at alle sitter med riktig versjon av den. 

Ekte og nyanserte 

David Fincher lykkes i å formidle en medrivende historie med troverdige figurer. 
Miljøskildringen er fantastisk, som for eksempel scener fra studentlivet ved Harvard. 

Relasjonene fremstår også som ekte og nyanserte, spesielt mellom Zuckerberg og Eduardo Saverin, imponerende spilt av den stigende stjerna Andrew Garfield. 

Justin Timberlake er solid som Napster-grunnlegger Sean Parker, og du må også legge merke til Armie Hammer, som spiller tvillingbrødrene Tyler og Cameron Winklevoss ekstremt overbevisende. 

Oser av kvalitet 

Her oser det av kvalitet i alle ledd, blant annet med nydelig foto av Jeff Cronenweth (sønn av legendariske Jordan Cronenweth) og med stemningsskapende musikk av Trent Reznor og Atticus Ross. 

I overkant god 

Noen minuser? 
Jeg må jo plukke på noe? 
Her og der føler jeg at handlingsforløpet er kraftig komprimert. 
Det er tross alt fire år som presses inn i en to-timers film. 

Noen av hendelsene er nesten suspekt godt timet, mens andre ting blir hengende litt i løse lufta. 

Men det endrer ikke det faktum at The Social Network har blitt en i overkant god film om noe så i utgangspunktet kjedelig som datanerder! 
