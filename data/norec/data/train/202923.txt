Logitech Washable Keyboard K310
Vi måtte bare sjekke om påstandene holder... vann. 

PC-tastaturet kan være en bakteriebombe, og i enkelte miljøer må man ha spesialutstyr som tåler å bli renset og vasket for å unngå smittefare. 

Slikt utstyr er ofte kostbart, men nå er Logitech på markedet med et vaskbart tastatur som prismessig også bør appellere til forbrukere. 
I hvert fall de som er mer enn gjennomsnittlig opptatt av hygiene. 

Logitech Washable Keyboard K310 er navnet, og skal ifølge Logitech være spesielt lett å rengjøre. 
Dette kan enten gjøres ved å skylle det under springen, eller senke det i en kum med vann, praktisk om du er redd for bakteriefloraen, eller har sølt kaffe, brus eller andre flytende elementer. 

- Institusjonelt 

Selve tastatur har fellesnordisk layout og ser litt annerledes ut enn hva vi er vant til; tastaturet er sort og tastene hvite - og helt separate fra hverandre. 
Vi antar at de er hvite for å kunne se om de er rene eller møkkete, og separate for at det skal være enkelt å rengjøre mellom dem. 

Det er uansett behagelig i bruk, og med unntak av litt høyfrekvent lyd av mellomromstasten, er det absolutt stille under bruk. 

Det følger med en liten kost på baksiden for å fjerne smuss og støv mellom tastene: 

Og i motsetning til det meste andre som er på markedet, bruker dette USB-kabel og ikke trådløs teknologi. 
Den store fordelen er at du slipper å tenke på å skifte batteri, ulempen er at kabler = rot for mange. 

Vi synes utseendet er litt "institusjonelt", noe vi antar ikke regnes som negativt i målgruppene. 

Hullene på baksiden fungerer som drenering, og gjør at tastaturet tørker raskt og enkelt etter vask. 

Her ser du hvordan det gikk da vi tok det på en vaskerunde: 

Tastene har forresten lasertrykte etiketter, og er UV-belagt for å unngå at de falmer i vask. 
Tastaturet skal også være testet for å tåle opptil 5 millioner tastetrykk, hevder Logitech. 
Det har vi naturlig nok ikke fått etterprøvd. 

Rimelig og kompatibelt 

Tastaturet fungerer i XP og nyere, og har 12 hurtigtaster for tilgang til Internett og vanlige mediefunksjoner. 
Det krever ikke noen installasjon av drivere eller programvare for å fungere. 

Prisen er veiledende 349 kroner, men se i oppsummeringsboksen under for dagsaktuelle priser, det bør være mulig å få til langt lavere pris. 
Det er uansett langt billigere enn dette tastaturet, som man også definitivt kan søle kaffe på. 

Logitech Washable Keyboard K310 (Nordisk) 
