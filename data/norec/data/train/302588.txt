Norges store raphemmelighet
Ivan Ave har en enestående rapteft. 

ALBUM: 
Etter flere år i den norske hiphop-undergrunnen, begynner vår beste engelskspråklige rapper, Eivind «Ivan Ave» 
Øygarden nå endelig å få oppmerksomheten han lenge har fortjent. 

Med kritikerroste «Breathe EP» (m/Fredfades) friskt i minne, er det denne gangen et samarbeid med den Los Angeles-baserte produsenten MNDSGN som står for tur, og ikke overraskende har «Low Jams» blitt en fin-fin liten utgivelse - akkurat i tide for sommerens solfylte og småberusende parkdager. 

Musikkmessig er 26-åringen fra Vinje i Telemark da også som en fin og fløyelsmyk årgangsvin i mylderet av norsk raps ofte mer pubertale halvlitere, med sin enestående teft for både tekst, flow, produksjoner og hiphop-historiske referanser («A slice of feta cheese makes my cypher complete»). 

Like mye anbefalt tilhengere av hiphopens såkalte «gullalder», så vel som godt voksne jazzlyttere. 
