Gjengen bak Broen-låta
Choir Of Young Believers er verdt tiden din. 

ALBUM: 
Choir Of Young Believers er et dansk indie-ensemble med Jannis Noya Makrigiannis som Dirigenten for det hele. 
Ved første øyekast kan «Rhine Gold» gi feilaktig førsteinntrykk av å være småplatt og liksomambisiøst, men under overflaten flyter en hel del uanstrengt popartisteri. 

Etter et par møter ser man hvordan Makrigiannis låner fra åttitallet uten å bli for retrogalen, smelter inn psykedelia uten å velte ut på syretripp. 
Og ellers sikrer overordnet god sirkulasjon i låtene ved å la repetitive riff fyke av sted i uventede avstikkere. 

Tempoet er rolig, men elementene kan til tider likevel virke overveldende mange - man støter gjerne på referansehavet av Arthur Russell, Atlas Sound, George Harrison og a-ha i én og samme låt. 

Men til tross for sporadiske innvendinger er «Rhine Gold» absolutt verdt en date eller to i jakten på de vedvarende gode popbekjentskapene. 
