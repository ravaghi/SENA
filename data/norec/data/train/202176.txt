Dell UP3214Q 4K skjerm
Nå kommer det flere skjermer med super oppløsning, denne gangen Dells toppmodell. 

Høyoppløselige skjermer finnes det millioner av, men de er for det meste i lommeformat. 
Mobiler og nettbrett har hatt høy oppløsning lenge, helt siden Apple lanserte retina-skjerm med iPhone 4 i 2010. 

Nå har andre produsenter laget mobilskjermer med enda tettere punkter, og bærbare PC-er har også fått skjermer med et antall punkter som tidligere var forbeholdt skjermer på flere ganger størrelsen. 

Måler man antallet punkter per tomme (inch), som er et standard målebegrep, får man tall som er interessante å sammenligne: 

En iPad Air har 264 ppi, mens iPhone 5 har 326 ppi og Galaxy S4 hele 440 ppi. 

Men skjermene til PC-bruk har langt lavere oppløsning, for ikke å snakke om TV. 
En 65-tommers TV med 4K-oppløsning har beskjedne 68 ppi, som tilsvarer en 32-tommers HD-skjerm. 

4K PC-skjermene kommer! 

Men nå begynner det å skje ting for krevende PC-brukere. 
I august testet vi en 4K-skjerm fra Asus på 31,5 tommer. 
Det er altså samme antall punkter som på en 65-tommers 4K TV, men på en fjerdedel av arealet. 

Nå har også Dell lansert tre 4K-skjermer, i størrelsene 32, 28 og 24 tommer. 

Prisene har også falt, da vi testet skjermen fra Asus hadde den en prislapp på 29.990 kroner, mens den i skrivende stund ligger rett under 23.000 kroner. 

Dell sine skjermer ble lansert med en listepris på 26.411 kroner for 32-tommeren, mens 24-tommeren som kommer over nyttår har en listepris på 12.249 kroner. 
28-tommeren vet vi ennå ikke prisen på ennå. 

Og allerede rett etter lansering ser vi Dell sin 32-tommer til under 20.000 kroner i nettbutikkene. 
For dagsaktuell pris, se oppsummeringsboksen nederst. 

Dell UP3214Q 

I datautstyr finner man samme nøkkelkomponenter i mange forskjellige produkter under forskjellige merkenavn. 
Det er ikke på langt nær så mange produsenter av LCD-paneler som det er skjermprodusenter, så svært mange skjermer bruker de samme LCD-panelene. 

Selve skjermpanelet på Dell-skjermen er det samme som sitter i skjermen fra Asus, og er levert av Sharp som også bruker dette i sin egen 4K-skjerm. 
Men elektronikken som driver displayet varierer, og den mekaniske konstruksjonen er ikke den samme. 

Forskjellen ligger ellers i mangel på høyttalere på Dell-skjermen og andre kontrastverdier, samt at menyene og betjeningsknappene er annerledes utformet. 

Spesifikasjoner 

Skjermen har følgende egenskaper: 
Panelet: 

31,5 tommer 16:9 format3840 x 2160 punkters oppløsningIGZO-panel med LED bakgrunnsbelysning80% NTSC fargemetning350 cd/m2 maks lysstyrke1000:1 kontrast176 graders betraktningsvinkel vertikalt og horisontaltFargegamut (typisk): 
Adobe RGB 99%, sRGB 100%10-bits fargedybde8ms grå-til-grå responstid 

Tilkoblinger: 1 x HDMI 1.4 DisplayPort 1.2 mini SisdplayPort 

Fullstendige spesifikasjoner finner du hos Dell. 

Tilkobling og konstruksjon 

Skjermen har tilkoblinger for DisplayPort, miniDisplayPort og HDMI. 
Det er også en USB 3.0 HUB med 3 tilkoblinger pluss en fjerde kontakt på selve bakpanelet som også støtter lading av USB enheter selv om skjermen ikke er i bruk. 

Det er ingen ekstra finesser som høyttalere eller kortleser. 
Dette tror vi de fleste fint kan klare seg uten. 

Foten er både solid og stabil, men er likevel enkel å montere/demontere uten behov for verktøy. 

Skjermen kan justeres i høyden, vippes og stammen kan dreies rundt. 

Bildekvalitet 

Denne gangen hadde vi en Asus VivoPC tilgjengelig, som har innebygd Intel-grafikk som støtter 4K-oppløsning. 
Dermed var det bare å koble til med egnet kabel og skjermbildet dukket opp i full oppløsning. 
Men oppfriskningsfrekvensen var fremdeles 30 Hz. 

Det er en helt egen opplevelse å se gode bilder på en slik skjerm. 
Har du et virkelig godt kamera, for eksempel fullformat speilrefleks, så ser du her virkelig hva kameraet presterer, da bildet består av hele 8,3 millioner piksler. 

Det samme med høyoppløselig video, det ligger en del demomateriale på YouTube som er høyst imponerende. 
Skjermen blir nesten som en glassvegg mot virkeligheten... 

Betraktningsvinkelen, dynamikken og fargedybden er i den øverste klassen, og kombinert med oppløsningen er opplevelsen nærmest i en klasse for seg. 

Som vi påpekte i testen av 4K-skjermen fra Asus, er ikke alle de grafiske elementene i Windows helt klar for så høy oppløsning. 
Selv om man justerer opp størrelsen henger ikke alt med. 
Dette har blitt bedre i de aller siste versjonene av Windows, og det er vel visse muligheter for at det blir gjort enda bedre tilpasning etter hvert. 
Modern UI-grensesnittet skalerer imidlertid perfekt, men appene er som regel laget for alt annet enn store skjermer. 

Menyer og innstillinger på selve skjermen er oversiktlige og brukervennlige. 
Knappeplasseringen på fronten er også langt mer brukervennlig enn de som sitter på kanten eller under skjermen. 

Her ser du noen skjermbilder av menyoppsettet: 

Høne eller egg? 

Foreløpig er det lite å hente for de fleste brukere i forhold til pris, når vi snakker om 4K-skjermer. 
Skal du ha høyere oppfrisking enn 30 Hz må du over på heftige grafikkløsninger, selv den verste gamer-maskinvaren sliter med dette. 

Innhold i 4K i form av video er ikke bredt tilgjengelig ennå selv om det nettopp ble lansert at Netflix skal gå i gang med distribusjon av 4K innhold om kort tid. 

Så foreløpig er denne og andre 4K-skjermer mest relevant for de som skal produsere høykvalitets innhold, og i mindre grad egnet for de som skal ha glede av å betrakte det. 

Men det er ingen tvil om at folk kan glede seg til når 4K blir standard oppløsning. 
Og det tar garantert ikke like lang tid som veien fra VGA på CRT-skjermer til HD på LCD. 

Dell UltraSharp UP3214Q 
