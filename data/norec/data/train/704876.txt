Forførende fransk rock
Franske Syd Matters har foreløpig ikke fått seg noe stort navn utenfor hjemlandet, men bandets første norgesbesøk viste en spillesugen gjeng med skikkelig trøkk og sans for mer stille stunder. 

I spissen står 23 år gamle Jonathan Morali — tidvis kalt Syd Matters - som ofte sammenlignes med Syd Barrett og Nick Drake. 
Gårsdagens versjon av musikken var langt hardere enn på det ett år gamle albumet «A whisper and a sigh», men på avslutningskuttet «Bones» fikk Syd Matters vist hvor fantastisk bra bandet kan være - låten startet forførende vakkert og ble så tatt til de virkelig store høyder. 

PS 
La meg også få lov til å nevne Stereo21. 
De minuttene jeg fikk med meg i forkant av Syd Matters, viste et Kristiansand-band i skjæringspunktet mellom Pavement og tidlig Flaming Lips - og det er slett ikke det verste stedet å befinne seg. 
Svært så lovende, og frontfiguren kom i tillegg med dagens replikk: 
- Blør jeg på gitaren min? 
Jeg får vaske den etterpå, da. 
