Jan Werner:«One More Time - The Very Best Of» 

(Polydor / Universal) 

Den store sangeren av de store sangene. 

Én CD med Jan Werners beste og én CD med hittil uutgitte spor, 31 låter i alt - det er i sannhet en godtepose for fans av ham og hans svulmende store ballader, dette. 
Og ikke minst en påminnelse om kapasiteten til Sangeren som dessverre døde for fire år siden. 

For noen kan 31 låter bli en drøy dose, og alt er ikke like godt ivaretatt her. 
Noe låter også arrangementsmessig utdatert, men Jan Werners forbløffende evne til å synge selv anonyme ballader opp til et høyere nivå går som en rød tråd gjennom denne ultimate Jan Werner-platen. 

Samtidig visste artisten og hans apparat å plukke svisker som passet til hans dramatiske, patosfylte stemme, enten de kom fra musikalverden eller populærmusikken. 
Alle er her - og enda litt til! 

BESTE LÅT: 
«All Alone» 
