NextBase Click & Go for iPad testet
Skal du ha med deg iPaden i bilen trenger du et bilfeste. 

Med et nettbrett i bilen underholder du passasjerene med spill eller video, samtidig som du som kjører slipper unna maset fra ungene i baksetet. 

Men å la baksetepassasjerene sitte med et nettbrett i fanget er ikke det lureste du kan gjøre. 
Nettbrettet må altså sitte godt festet, og det var derfor vi likte Vogels alternativ for Apple- og Android-brett så godt da vi testet det tidligere i høst. 

Dette har også NexBase tenkt på, og deres krasjtestede Click & Go-løsning kommer i versjoner som passer både for iPad 1 og iPad 2. 

Hva har Click & Go-festet å tilby? 

Akkurat som på Vogels RingO brukes bilens nakkestøttestag til å feste Click & Go festet. 

Her må du imidlertid bruke en unbrako-nøkkel både for å skru det fast, og når du skal ta det av. 

Click & Go-festet inneholder også ladekontakten, som via en kabel til bilens sigarettenner lader iPaden mens du kjører. 

Trinn to er å åpne "plastmappen" på siden, og skyve iPaden på plass. 
Etter at det er gjort, kan du skyve enheten på plass i Click & Go-festet. 
Dette kan være litt knotete første gang du prøver, og spesielt hvis det er mørkt i bilen. 
Dette er likevel en vanesak. 

Merk deg at når iPaden sitter på plass, så har du kun tilgang til Home-knappen og ørepropp-utgangen på selve enheten. 
I praksis blir altså de fysiske knappene på iPaden (volum, lås retning og av/på) utilgjengelige. 
All betjening av iPaden må derfor skje via Home-knappen og direkte på skjermen. 

Festemappen har ellers ”Apples camera connction kit” innebygget, slik at du kan sette inn en USB-penn for å se bilder, dette har vi ikke prøvd. 
Den har også sender for trådløs headset, noe vi kommer tilbake til lenger ned i teksten. 

Click & Go-festet i bruk 

Det jeg liker best med Click & Go-festet er iPaden kommer nærmere nakkestøtten enn Vogels alternativ. 
Det er også en ekstra sikkerhet å vite at festet har blitt krasjtestet, iPaden din er altså trygt forankret. 

Ulempen med at den sitter så godt fast, er imidlertid at den må skrus fast i nakkestøtten med unbrako-nøkkel. 
En ting er at det gjør den mer tungvint å montere enn Vogels alternativ, men kanskje mest irriterende er det for de som veksler mellom to biler. 

At iPaden definitivt bør fjernes når du forlater bilen regner vi med at alle har fått med seg. 
Men i praksis er det ofte slik at man av og til parkerer bilen på steder hvor du heller ikke vil at festet skal være synlig. 
Når du her ikke får fjernet festet uten verktøy, så øker også risikoen for at kjeltringene knuser ruta for å se om det ikke ligger en iPad i hanskerommet. 

iPaden må som nevnt sklis inn i dekselet før den settes på plass. 
Det er greit nok, men når du skal ta den ut er det verre. 
For familiens yngste medlemmer var dette komplett umulig, og denne løsningen er ikke spesielt elegant. 

Forberedt for trådløse høyttalere 

Så lenge iPaden er satt på plass, og du har koblet festet til sigarett-uttaket i bilen får du to fordeler: 
Den ene er at iPaden blir ladet opp, den andre er at bilfestet da kan overføre lyd til to trådløse hodetelefoner via Bluetooth. 

Det å slippe kabelrotet som to hodetelefoner bringer med seg, er i utgangspunktet en god idè, og NextBase tilbyr da også matchende hodetelefoner til rundt 300 kroner stykket eller 600 kroner paret. 

Dessverre ble vi skuffet over lydkvaliteten fra disse. 

Hovedproblemet er at vi, på begge hodetelefonene, opplevde et jevnt støysus i bakgrunnen uansett om vi så på film, spilte spill eller hørte på musikk. 
Det gjorde rett og slett at vi ble raskt slitne av å bruke dem. 

Har du et romslig baksete og lener hodet litt til siden vil du også oppleve at lyden forsvinner i et par sekunder før den tar seg inn igjen, det er ikke særlig tillitsvekkende i 2011, og jeg hadde derfor styrt unna disse. 

Konklusjon 

Tanken bak de trådløse høyttalerne er god, men dessverre er ikke kvaliteten god nok til at vi vil anbefale dem. 
Skulle vi kjøpt dette bilfestet ville vi derfor hoppet over dem, og brukt våre egne hodetelefoner med kabel. 

Da gjenstår selve Click & Go-festet. 
Det fungerer greit nok, men er ikke like enkelt i bruk som Vogels alternativ: 
Du trenger verktøy for montering og demontering, og for de minste i familien er det ikke lett å ta ut iPaden etter bruk. 
Når den i tillegg er dyrere enn Vogels RingO når den ikke opp i denne runden. 

PS: Click & Go iPad mount har en veiledende pris på 1.295, men vi har sett den til rundt 1.000 kroner i flere nettbutikker. 
De trådløse hodetelefonene ligger på rundt 300 kroner stykket, eller 600 for to. 
