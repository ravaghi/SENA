Eels:Genialt som alltid 

Det kommer gode ting etter de vonde, er budskapet fra Mark Oliver Everett. 

Eels: 
"The deconstruction" (Eworks/Border) 

Det gamle må rives før noe nytt kan bygges. 
Det er hva Mark Oliver Everett forteller oss når han åpnet sitt nye album med tittelkuttet "The deconstruction". 
Det behøver ikke å være negativt at noe raseres: 

The deconstruction has begun 

time for me to fall apart 

And if you think that it was rough 

I tell you nothing changes 

Till you start to break it down 

I break apart synger han i refrenget, med strykere og skeive lyder i bakgrunnen. 
Ikke et fast orkester denne gang, men satt sammen av folk som har stukket innom. 

Budskapet er at det er mulig å komme seg gjennom elendigheten. 
Ikke gi opp. 
I tråd med dette har Everett overvunnet utbrentheten og vendt tilbake til artistlivet. 

Han fyller tross alt ikke mer enn 55 år denne måneden, men det er er klart at når du har viet årene til å synge om død, depresjon og ulykkelig kjærlighet, så tærer det på deg. 
Særlig når han har vært omgitt av det samme. 

Det er lys i tunnelen på everettsk vis. 
Som i "Premonition": 

It's all gonna be fine. 

You can kill or be killed 

But the sun's gonna shine. 

En sang som skriker etter et gospelkor, men som han holder stramt i tømme. 

Mannen som for åtte år siden kalte skilsmissealbumet sitt for "End times", ble gift på nytt og kvitterer med linjer som you and I can really live, much more than survive. 

Dermed gjorde livet ham i stand til å skrive "Today is the day", en McCartney-frisk rocker om å endre kurs: 

Today is the day that I chuck 

everything 
I thought out the door 

Today is the day 
I ask myself 

what the hell was I living for 

Til og med videoen er lystig, tilsatt noen dråper vennlig ironi. 

Kuttet følges av vakre "Sweet scorched Earth", en kjærlighetssang om å holde sammen på denne brente jord. 
Varme "There I said it" har mye til felles med hans 25 år gamle "Manchester girl", mens framførelsen tangerer Randy Newman. 

Også spreke "You are a shining light" handler om kjærlighet i trange tider. 
Kanskje rollen som Brian i tv-serien "Love" har påvirket ham. 

Essensen i Eels har alltid vært at det er greit å ha det vondt. 
Her får budskapet sin egen sang i "Be hurt": 
Be hurt, the world can take it and so can you. 

Du er mer enn dine feiltrinn, så ikke la det ødelegge deg. 
Du vakler gjennom natten, men du kommer til å vinne kampen. 

Som om ikke dette er nok, avslutter han albumet med omsorgsfulle "In our cathedral". 
Det blir nesten i overkant når vi også har vært gjennom den søte vuggesangen "Archie goodnight", skrevet til hans første barn, snaut året gamle Archie. 

Men: 
I tråd med naturlovene er han nå skilt fra barnemoren og opphavet til kjærlighetssangene. 
Dessuten døde hans elskede hund Bobby Jr. i fjor, eneste levning etter forrige ekteskap. 

I "Bone dry" synger han om henne som har sugd hjertet hans tomt. 
Kanskje et forvarsel om neste album. 

De 15 kuttene er skrevet sporadisk i løpet av fire år, så innholdet spriker. 
Dermed ender det ikke opp som hans beste album, men sang for sang holder det lenge. 

Beste spor: 
"The deconstruction", "Bone dry", "Sweet scorched earth", "Be hurt", "You are a shining light". 
