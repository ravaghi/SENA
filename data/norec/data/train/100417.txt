Aage Kvalbein og Iver Kleive:«Julemeditasjoner» 

GENRE: KLASSISK (Kirkelig Kulturverksted) 

«Julemeditasjoner» heter den nye juleplaten til Aage Kvalbein og Iver Kleive. 
Og produsent Erik Hillestad understreker at dette ikke er noen ekstatisk juleplate, den vender seg til roen og melankolien. 
Her får vi «Det kimer nu til julefest», «Adeste Fideles» og «Kling no klokka» og mye annen kjent julemusikk i arrangement for cello og klaver. 
Iver Kleive står for de fleste arrangementene. 

Og ja, musikerne har lykkes med å lage en rolig plate som egner seg godt som klanglig bakgrunn, men som fort virker litt ensformig hvis man setter seg ned og lytter. 
Stort sett spiller Aage Kvalbein melodiene rett fram, av og til en annenstemme. 
Iver Kleive akkompagnerer stilrent, improviserer litt og lager noen fine klangskisser, men har tar det aldri så langt ut. 
Og det fungerer utmerket, men det kjennes ørlite bortkastet at musikere i denne divisjonen ikke våger seg litt lenger utpå, vrir litt mer på harmonikken og formskjemaene og våger seg på litt flere forsiringer, for eksempel. 
Det kunne vært like safe, men litt mindre skoleflinkt. 
