Bok:Når satanistene inntar Prøysen-land 

Mørkt og misantropisk om ungdom uten fremtid i et samfunn som har brutt sammen. 

Bjørnar Bergem: 
Gauphosta. 
Roman. 
139 sider. 
Gyldendal. 

Bruk av dialekt er et vanlig virkemiddel. 
Mindre utbredt er det vel at en hel roman skrives på dialekt, i debutanten Bjørnar Bergems (f. 
1988) 
”Gauphosta” på østerdalsmål, men likevel fjernt fra den koselige lørdagshyggelyrikken vi forbinder med Prøysen og Skjæraasen, og i misantropi og rusromantikk mer beslektet med Cioran, Burroughs, Teratologen og Sæterbakken. 

Det dreier seg om et bygdesamfunn som har brutt sammen strukturelt, moralsk og økonomisk, og der hjørnesteinsbedriften står i fare for å nedlegges. 
Boken er organisert i korte kapitler, setningene er korthugde, metaforikken effektiv, språket direkte og upolert. 

Dialekten gjør dette tidvis til en krevende tekst, men grepet tilfører romanen troverdighet og kontrasterer dens rå tematikk, slik den uttrykkes av ungdom uten håp og fremtid, som har arvet sine foreldres fattigdom, mismot og resignasjon. 
Bergem viser oss et samfunn som har sviktet og neglisjert sine barn ved alle mulige former for omsorgssvikt og forsømmelser. 
De voksne er ikke engang i stand til å ta vare på seg selv, men sitter forfyllet hjemme og ser på porno sammen med barna. 
Det er ingenting som holder samfunnet oppe. 

Når så en gruppe satanister kommer til bygda, det dukker opp en partert katt, og flere tenåringer dør av den mystiske lungesykdommen gauphoste, kastes vi inn i en innlandsvariant, for ikke å si innavlsvariant, av Goldings ”Fluenes herre”, et primatstadium med alt hva det innebærer av rus, sex, vold, mobbing, hakkeorden, ekspressiv språkbruk, frykt, overtro og tilfredsstillelse av primærbehov, der skjøgene og satanistene får skylden for alt som er galt. 

Heldigvis finnes det bestemødre som husker verden av i går og forsøker å holde det hele intakt med vafler og god mat, men en slik verden med mening varer dessverre ikke lenger enn måltidet metter. 
Mer primitivt enn det samfunnet Bergem skildrer, blir det neppe, om vi fortsatt skal kunne kalle oss mennesker. 
Men godt skrevet er det, og tankevekkende i all sin usiviliserte uhygge. 
