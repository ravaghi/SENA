Corazon:«Dust To Shake» 

(Frode Records/Tuba) 

Hjertelig gjenhør med haldensrockere. 

I 2003 debuterte østfoldbandet El Corazon med den fin-fine «El Corazon». 
Nå har seksmannsorkesteret, med sangerne/låtskriverne Ronald Prang og Freddy Holm i spissen, kuttet ut «El»-en og føyd til nok en glimrende americana-perle på merittlisten. 

«Dust To Shake» er nesten en rendyrking av amerikansk bluegrass- og folktradisjon, med utpreget bruk av banjo, fele og steelgitar. 

Men haldenserne tillater seg like fullt å krydre med både cellotoner og tablatrommer der de syns det måtte passe. 
Resultatet vitner om et høyst levende og lekende band - som heldigvis også klarer å kombinere spilleglede med sterke melodier. 

Hør bare den kammermusikk-inspirerte «Whistlewind», den præriefriske «Shadow Blue» eller radiohit'en «By Your Side». 
