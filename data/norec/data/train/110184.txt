Test av Opel Zafira Tourer:Superfleksibel 

I Opels familiefrakter kan du velge mellom minst 30 oppbevaringsrom og en haug med setekonfigurasjoner. 
Mer fleksibel flerbruksbil finnes ikke i dag. 

VG og NAF har prøvekjørt en toliters, 110 hestekrefters dieselmotor. 
Dette er en helt grei motor til syv seteren som faktisk er hele 26 centimeter lengre enn Volkswagen Touran. 

Det gir en noe større svingradius i trange parkeringshus. 

Samtidig er faktisk baksetemålene i Opel-nykommeren, et par centimeter smalere enn i den langt kortere Touranen. 

Bagasjeromsplassen i Opel Zafira er heller ikke større med fem av de syv setene i bruk enn i folkebussen. 
Det er fleksibiliteten som hovedargumentet til Zafira Tourer. 
Her kan du vippe ned seks av de syv setene. 
Det noe smalere midtsetet (30 centimeter mot sidesetenes 35 centimeter,) kan med noen bevegelser vippes opp til et smalt armlene. 

De to gjenværende baksetestolene kan så skyves langt bakover og innover for å gi bedre plass mellom bakdøren og bena. 

Les test av Volkswagen Touran her. 

Sittekomforten er også svært god her, til et baksete å være. 
De bakerste to setene kommer du også langt lettere til enn i Touranen. 

Fra førerplass i Opels nykommer har du ok sikt rundt bilen, selv om den mer spennende designen stjeler noe mer enn i konkurrenten. 

Både sidespeil og bakspeil er også i minste laget etter vår smak. 
Forsetene i vår testbil var av typen komfort med ekstra god sidestøtte. 
Dette er ekstrautstyr til 6000-7000 kroner som du bør vurdere å koste på deg. 
De ordinære setene er nettopp det, ordinære. 

Kjøremessig er Opel Zafira blitt en veldig bra bil. 

Den henger fremdeles litt etter VW Touran men avstanden er ikke stor. 
Rent forbruksmessig bruker ikke Opel Zafira Tourer med den 130 hestekrefters sterke miljøvarianten av denne motoren (kalt Ecoflex) noe mer enn den vi prøvde. 

Fordelen med den større miljømotoren er at CO2 utslippet faller fra relativt høye 137 g/km (som den testede 110 hk vi kjørte slapp ut) til pene 119 g/km. 

Dessuten er den sterkere motoren «bare» rundt 10.000 kroner dyrere. 
Denne modellen kommer imidlertid ikke med panoramatak. 

Ecoflexmodellen bør ha metallic lakk, hengerfeste, premium lyspakke og eventuelt parkeringssensor. 
Dette er leasingselskapet Autolease sitt anbefalte utstyr for at bilen skal holde seg best mulig i verdi. 

HER ER VÅRE VURDERINGER: 

Førermiljø: 
Litt rælete hardplastfølelse på den uttakbare midtkonsollen. 
Støyer noe mer enn konkurrenten ved lave turtall, noe dårligere sikt, men høyere generell kvalitetsfølelse. 
Virker mer moderne. 

Kjøreegenskaper: 
Ikke helt på høyden med Touran selv om lite skiller. 
Større og vanskeligere å håndtere i trange miljø. 
Mangler mulighet for automatgir på dieselvariantene. 

Plass: 
Litt smalere baksete men langt større som to seter med bedre benplass i andre seterad. 
Svært fleksibel. 
Mye lengre enn Touran. 
Lettere med ski og andre lange gjenstander. 

Miljø: 
Ingen miljøvariant på innstegsmodell. 
For høyt CO2 utslipp sammenlignet med konkurrentene, men en veldig bra Ecoflex med 130 hk diesel. 

Sikkerhet: 
Full pott i EuroNCAPs krasjtest. 

Å eie: 
Leasingselskapet Autolease forventer at bilen skal holde seg gjennomsnittlig bra i verdi (60-62 prosent av nybilpris etter tre år og 45.000 kjørte kilometer) 
Det er dårligere enn konkurrenten VW Touran. 
Årlige vedlikeholdskostnader er anslått til 4700 kroner, også det mer enn Touran. 

Pris: 
En startpris på 330 000 kroner er greit nok for denne bilen, men den er fremdeles noe dyrere enn konkurrenten. 

Design: 
Penere utvendig og innvendig enn konkurrenten. 
Men lyntogassosiasjonen de lover i reklamen kom aldri. 
