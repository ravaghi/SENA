På vinnersporet igjen
Nå bør det bli en kommersiell opptur for Coldplay. 
For med dette albumet kan de hente ut tre-fire hitlåter som funker så det holder, med god hjelp av norske Stargate. 

Vokalist Chris Martin så spøkelser på høylys dag med forgjengeren og fjorårets, «Ghost Stories», som i hovedsak handlet om bruddet med filmstjernen, Gwyneth Paltrow. 
Men én av låtene skilte seg ut derfra, nemlig den livsbejaende «A Sky Full of Stars». 
Her er mer av samme sorten. 
Ikke minst tittelkuttet. 

Akkurat som mange andre band, ga nok Coldplay ut sine tre beste album først. 
Det samme kan vi si om andre store navn som Muse og The Killers. 
Her er Coldplay litt på vinnersporet igjen med sin sjuende studioutgivelse. 
Et høydepunkt er den fengende og lekre gladlåten, «Hymn for The Weekend», med Beyoncé med på laget. 
På den smektende balladen, «Fun», bidrar Tove Lo på vokal. 
Aller best er nok likevel den nydelige, «Amazing Day», som er en besnærende og enkel hyllest til livet. 

Totalt sett er ikke dette noe mesterverk, men ganske sikkert en flott gave til de som heier på Coldplay, og som vil at de skal være et av verdens mest populære band. 
