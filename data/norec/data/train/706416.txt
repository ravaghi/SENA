Slaveliv ved våre fjerne kyster
BOK: 
Fartein Horgar fortsetter fortellingene sine gjennom århundrers dansk-norsk slavehold, ikke uten trøtthetsslitasje. 

Fartein Horgar: 
Frihetens kjøtere. 
Roman. 
446 sider. 
Aschehoug. 

Fartein Horgar (1955, debut 1980) har lagt opp sin romanserie om dansk - og gjennom mer enn hundre år, vår felles dansk-norske - kolonihistorie på de karibiske øyer i årene 1672-1917 til å bli på fem bind. 
Det er en både fortjenstfull og formidabel oppgave han har gitt seg med å lyssette dette underkommuniserte kapitlet i romanlitteraturen. 

Etter at første bindet om «Paradisets elendige» tok for seg pionerårene, går andrebindet – «I slaktemåneden» - inn på 1700-tallets første del. 
Årets «Frihetens kjøtere», den tredje romanen på tre år, konsentrerer handlingen om 1770- til 1790-tallet. 
Med det er forfatteren godt halvveis i sin fortelling som ser ut til å bli et innpå to og et halvt tusen siders epos om verdens og vår egen ondskap. 

Det handler på den ene side om grådighet, den hvite manns hybris som deler folk inn i «blanke» og «sorte», og som driver sine slaver som arbeidsdyr på sukkermarkene og kokeriene. 
Kvinnene har sine spesielle attraksjoner som fødende, som hustjenere, sexleketøy, husholdersker og konkubiner, en sjelden gang som reservehustruer og betrodde bestyrere. 
Den mannlige råskapen og egoismen heldekker maktstrukturene. 

I all den fysiske og moralske elendigheten skildrer Horgar over fire mor og datter-generasjoner en rekke overlevelsesfigurer som gir historien et gjennomgående menneskelig kvinneperspektiv. 
Mihamy og datteren Petronella er hovedpersonene i dette bindet, som ikke er uten trøtthetstegn, der forfatteren strever med å få generasjonene av kvinner til å henge sammen, og lange passasjer kan fortone seg som foredrag om rase og regler, frihet og likhet. 

Og det virker ikke særlig sannsynlig at (frigitt) slave- (og samtidig planter)datter Petronella, som har lært seg selv å skrive, er informert om europeisk opplysningstid og revolusjonsidealene fra den franske revolusjon i 1789, selv om forfatteren mot slutten introduserer henne for trykkeri og redaksjon i en liten karibisk avis. 

Med dette har Horgar kommet fram til samme tidsrom som danske Mich Vraas store roman «Håpet» omhandler (på norsk tidligere i år), en studie i «avgrunnsdyp brutalitet og menneskeforakt» satt opp mot en smule humanitet på slavenes øyer. 
Han skal få noe å måle seg mot. 
