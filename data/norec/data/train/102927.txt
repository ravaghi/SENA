FILM:Ytterliggående umorsom 

Mye talent både bak og foran kameraet her. 
Jesse «Mark Zuckerberg» Eisenberg spiller «ung, jødisk nerd»-kortet såpass vel at det bare er et tidsspørsmål før han dukker opp i «Woody Allen-rollen» i en Woody Allen-film. 
Danny «Eastbound & Down» McBride kan strengt tatt bare spille én karakter, han også - et oppblåst kjøtthue - men gjør det til gjengjeld som regel til perfeksjon. 
Regissør Fleischer hadde ansvaret for den overvurderte, men brukbare «Zombieland» i 2009. 

Her går det riktig ille med alle involverte, med mulig unntak av den alltid severdige Fred Ward i rollen som beinhard major. 

Det er sistnevnte som skal tas av dage, av sin egen ubrukelige sønn (McBride) - via en leiemorder. 
Men sønnen trenger penger til «leien», hvilket ad dumme avveier får ham til å kidnappe pizzabudet Nick (Eisenberg) og ikle ham en tikkende bombevest. 
Oppdrag: 
Ran banken for 100 000 dollar. 

Jeg talte én småmorsom setning i løpet av den drøye timen som fulgte («I nailed her, intercourse-style», for den som måtte være interessert). 
Videre talte jeg minst to hundre og femti anvendelsespunkter for ordet «pussy» (som regel i betydningen «feig»). 
Manusforfatterne bak denne filmen er hellig overbeviste om at det er nok å bare si det ordet, og alle hjerter vil more seg. 
Utover denne feilaktige overbevisningen, klarer de ikke en gang å kryste en vits ut av å spille Glenn Freys «The Heat Is On» under en biljaktsekvens. 

De kunne skrevet og sagt «pussy» så mye de ville for meg, bare så det er nevnt. 
Jeg har ikke noe problem med det. 
Det jeg har et problem med, er den karslige, hverdagslige misogynien filmen er marinert i. 
Mest av alt har jeg et problem med at den er komplett viddløs, og totalt, fullstendig hjerteløs og umorsom. 

Om du av en eller annen grunn skulle ønske å se en skrekkvisjon om et fremtidig USA bestående utelukkende av umodne, usympatiske mannlige drittsekker på vei mot de 40, kan «30 Minutes 
Or Less» klart gjøre nytten. 

For alle andre er dette bare et dårlig manus, elendig utført. 
Ikke er det en komedie. 
Ikke en romanse. 
Ikke en actionfilm. 
«30 Minutes 
Or Less» vil være alle tre, men er for tjukk i hodet til å lykkes med noen av delene. 
MORTEN STÅLE NILSEN 
