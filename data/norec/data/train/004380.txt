Sex Tape
Forglemmelig hjemmeporno på avveie. 

En travel hverdag full av barnepass og sene kvelder på jobben er ikke akkurat oppskrift på lidenskap i et forhold, men hva gjør du når sexen i ekteskapet ditt dør ut? 
Du lager en sextape, selvfølgelig! 

Det er ihvertfall løsningen for Cameron Diaz og Jason Segel i komedien Sex Tape – beviset på at en film ikke blir mer morsom jo flere kleine sexscener du stapper inn i den. 

Kjent problemstilling 

Cameron Diaz spiller Annie, en suksessfull blogger som skriver om hverdagen som mor og kone. 
Jason Segel spiller hennes elskede mann Jay, som jobber på en radiostasjon. 

De to pleide å ha et dampende hett forhold, der en ereksjon og et knull skjulte seg rundt hver eneste sving, men etter to barn og en stadig travlere hverdag har de ikke lenger tid til hverandre. 
Ekteskapet er blitt en sexørken, og selv om de begge er ekstremt tørste er det ikke noe vann å få. 

Dette er er en problemstilling som mange sikkert kan kjenne seg igjen i, så premisset for filmen fungerer, men derfra går det stort sett nedover. 

Sexvideo på avveie 

Når Annie en dag får den ville idéen om å spørre moren sin om å passe barna, slik hun og Jay kan få litt alenetid sammen, ser det ut til at en forløsning er nær. 
Dessverre viser det seg at paret, som en gang hadde fabelaktig kjemi i senga, har mista grepet. 

I et forsøk på å få dampen opp igjen bestemmer de seg for å lage en sexvideo, og som alltid når det er snakk om en hjemmepornofilm så kommer også Annie og Jays film på avveie. 

Gjennom jobben har Jay fått en hel haug med iPader, og hver gang han har fått en ny modell har han gitt bort en gammel til venner og bekjente – komplett synkronisert opp mot hans gigantiske musikkbibliotek – for de sinnssyke spillelistene hans er jo den beste delen av gaven. 

Når han ved et uhell synkroniserer sexvideoen opp mot nettskyen, distribueres dermed den tre timer lange sexfesten til alle han noensinne har gitt bort en iPad til, inkludert postmannen og Annies nye sjef. 

Krisen er et faktum, og en vill klappjakt for å finne iPadene, og slette videoen før noen får sett den, begynner. 
Resultatet er en helsprø natt, som nok er ment å være morsom, men som isteden bare blir slitsom. 

Ingen kjemi 

Regissør Jake Kasdan har jobbet med Jason Segal og Cameron Diaz tidligere på den middelmådige komedien Bad Teacher. 

Denne gangen har Kasdan prøvd å gjøre humoren villere og det har han forsåvidt fått til, men blant annet på grunn av ekstremt dårlig kjemi mellom Diaz og Segel, blir det ikke morsomt. 

Segel, som pleier å være et lyspunkt i filmene han er med i, virker uinspirert, og jeg ler ikke en eneste gang av kommentarene Jay lirer av seg. 

Det er tydelig at komikeren har tatt en tur på treningssenteret siden forrige gang vi så ham splitter pine naken i Dumpet av Sarah Marshall, og det er akkurat som om den trivelige sprøheten og lekenheten hans har forsvunnet sammen med den lille magen han hadde. 

Går i glemmeboken 

Mitt største problem med Sex Tape er manuset som har noen åpenbare plotthull. 
Og når det frustrerte ekteparet mot slutten av filmen ender opp i YouPorns lokaler for å knuse serverne deres, blir det hele for mye for meg. 

Jack Black dukker plutselig opp som kongen av pornoimperiet, og holder en dyp moralpreken om at en sexvideo aldri vil kunne løse de virkelige problemene i et forhold. 

Jeg har vanligvis stor sans for både Jason Segel og Cameron Diaz, men denne gangen fungerte det bare ikke. 
Jeg dro på smilebåndet et par ganger i løpet av filmen, og småhumret noe av Rob Lowes rolle som Annies tilsynelatende konservative sjef. 

Sex 
Tape er en film som raskt kommer til å gå i glemmeboken, selv om den prøver å klistre bildene av Diaz og Segels nakne kropper til netthinna mi. 

Se traileren for filmen her og si din mening om Sex Tape i kommentarfeltet! 
