Med «The Post» viser Spielberg fingeren til Donald Trump
Pressefrihetens fane vaier høyt over denne filmen. 
Men sannelig hever den en feministisk knyttneve også. 

For å ta en av innvendingene først: 
«The Post» underspiller nok hvor sterk den amerikanske motstanden mot Vietnamkrigen var i 1971. 
Motstanden omfattet heller ikke kun demonstrerende hippier og studenter. 
Allerede i 1967 viste en Gallup-undersøkelse at krigsmotstanderne var i flertall i den amerikanske befolkningen. 

Kanskje underspilles dette for å kaste litt ekstra glans over pressefolkene filmen er dedikert til. 
Det er i så fall helt unødvendig. 
Hvorfor fremgår av filmen, som gjerne kan sees som en forløper til storebroren «Alle presidentens menn» – 40 år etter. 

Alan J. Pakulas oscarvinner fra 1976 handler om The Washington Posts avsløringer av Watergate-skandalen, som førte til president Nixons avgang i 1974. 
«The Post» tar for seg avsløringene som fulgte etter at militæranalytikeren Daniel Ellsberg lekket de såkalte Pentagon Papers til The New York Times og Washington Post. 

De hemmeligstemplede dokumentene avslørte hvordan ulike presidenter og administrasjoner hadde ført det amerikanske folket bak lyset om krigføringen i Vietnam. 
At det økte krigsmotstanden, er det derfor ikke tvil om. 

Samtidig er dette vel så mye en film om hvordan Kay Graham ble sjefredaktør Kay Graham – den første kvinnelige sjefredaktøren i en ledende, amerikansk avis. 
Washington Post ble grunnlagt av Kays far, og hun jobbet der selv til hun giftet seg med Philip Graham. 
Da faren trakk seg tilbake, overlot han roret til svigersønnen. 
Kay overtok som eier og utgiver da ektemannen tok livet av seg. 

At vi snakker mannsbastion her, synliggjøres ikke bare av det faktum at faren ikke anså Kay kapabel til å overta avisdriften. 
Spielberg viser situasjonen hennes gang på gang, ved å føre henne inn i værelser og styrerom fulle av dresskledde menn som aldri finner henne verdig å lyttes til, og som bare finner det opportunt å henvende seg til henne når hun skal overtales til å gjøre som de vil. 

Men Spielberg gir henne også revansje. 
Først i det avgjørende øyeblikket der hun avbrytes i en selskapelig tale fordi hun må si ja eller nei til om avisen skal lekke statshemmelighetene, trass juridiske trusler som kunne fått vidtrekkende konsekvenser for avisen, de ansatte og henne selv. 

Dernest i en liten, men potent sekvens der hun forlater Høyesterett flankert av beundrende blikk fra en lang rad med unge kvinner. 

Dermed blir filmen også en oppreisning for måten hun ble usynliggjort på i «Alle presidentens menn», som i ett og alt også handler om «Alle pressens menn». 
Selv om hun som sjefredaktør også den gang spilte en viktig rolle. 

Som en av to hovedpersoner i et ellers bunnsolid skuespillerteam, forundrer det ikke at rollen som Kay ga Meryl Streep en oscarnominasjon. 
Hun er som alltid god. 
God er også Tom Hanks i den viktige rollen som redaktør Ben Bradlee; han er mindre den allamerikanske Tom Hanks enn på lenge, og inntar en naturlig og litt rastløs – men likevel varm – autoritet. 

Som håndverker kan Spielberg alle knepene i boken, og bruker dem for hva de måtte, eller ikke måtte være verdt. 
Dessverre inkluderer de en haug klisjeer, fra trykkpressen som kjører til zooming inn på gjenstander vi gjennom foregående scener allerede har fått hamret inn betydningen av. 

Det innebærer også at altfor mange replikker bare er der for å formidle opplysninger filmen ikke finner mer kreative eller elegante måter å informere om. 

Filmer om pressens viktighet står alltid i fare for å bli litt selvgode og pompøse. 
Så også denne, selv om den viser noen ganske interessante aspekter ved pressefolk og politikeres samrøre. 
Men uansett svakheter, er «The Post» viktig og relevant. 
Den er laget med åpenbar nødvendighet fra Spielbergs side, fremtvunget av president Trumps pågående krig mot pressen, og formet som et særdeles tydelig svar. 
