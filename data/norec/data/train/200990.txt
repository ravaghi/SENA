TEST:Altec Lansing iMT800 Mix 

Dette er den nye ghettoblasteren. 

Ghettoblaster eller Boombox, kjært barn har definitivt mange navn, men de fleste forstår umiddelbart hva vi mener (og hvis ikke; les her). 

Ikke for pingler 

Designmessig er ikke Mix for de fintfølende designspirene. 
Hele kabinettet er i hardplast og selv det som ser ut som aluminiumshåndtak er fake. 
Det eneste unntaket vi fant var faktisk metallristene foran basshøyttalerne i fronten, og når vi grafser litt i våre egne fordommer ser vi for oss partyklare ungdommer og litt tunghørte håndverkere som en soleklar målgruppe. 

Dette stemmer også bra med kommentarene vi fikk fra en våre kvinnelige kollegaer: 
- Jøss, den der hadde aldri kommet inn hos meg. 

Med andre ord: 
Du kjøper ikke denne for å pynte opp stua: 
Altec Lansings iMT800 Mix kjøper du hvis du skal fyre i gang festen, og spille så høyt at du overdøver naboen. 

Så hva får du? 

The Mix har en iPod/iPhone-dokkingstasjon sentralt plassert i midten foran. 
Vi liker også hvordan du kan skyve ned en bøyle foran iPhonen din - dermed minsker du også faren for at mobilen skal falle ut når du flytter spilleren fra vorspielet til nachspielet. 

The Mix har imidlertid flere ess i ermet. 
For det første har den integrert FM-radio, som er praktisk når du er ute på tur. 
Den har i tillegg to dedikerte AUX-innganger, noe dine venner med Android-mobiler eller en standard Nokia-mobil vil sette pris på når de kommer på besøk. 
I pakken følger det nemlig med to stykk minijack-kabler, og dermed kan hele tre ulike musikkspillere være tilkoblet samtidig. 
Perfekt for fester hvor alle vil høre sin egen favorittmusikk altså. 

The Mix har i tillegg dedikerte knapper på toppen av enheten (av&p;å, volum, skip, equalizer, og kildeinngang), i tillegg til at den leveres med fjernkontroll. 
Fjernkontrollen fungerer forøvrig helt ok, og Altec Lansing har i tillegg to gullkorn på lur: 
Fjernkontrollen kan lagres i en åpning på toppen av spilleren, eller du kan feste den i beltet ditt via karabinkroken. 
For alle oss som har en lei tendens til å ikke huske hvor de la fra seg fjernkontrollen er dette faktisk ganske praktisk. 

Dessverre har ikke The Mix innebygd batteri, så hvis du skal ta med deg spilleren i parken eller ut på tur må du altså kjøpe batterier av den store gamle typen. 
Altex Lansing påstår at batteritiden fra de åtte batteriene skal holde koken i hele 30 timer. 
Dette fikk vi ikke testet i vår runde, men spør du oss høres det noe optimistisk ut. 
En ting er at The Mix vil lade iPhonen din når den er på plass, vi tipper også at målgruppen til denne spilleren antagelig vil spille høyt det meste av tiden. 
Å ta med ekstra batterier når du skal på tur er med andre ord anbefalt... 

Hva med lyden? 

Med tanke på utseendet må vi innrømme at vi fryktet det verste. 
Lyden er imidlertid helt ok, selv om du ikke får den helt store finessen når det gjelder akustisk musikk. 
Er du derimot glad i hardtslående musikk med dyptgående bass vil du likevel finne deg til rette her. 

Den spiller høyt også, riktignok ikke like høyt og kontrollert som Fidelio DS9000 fra Philips (test publiseres snart!), og har du vært for spandabel med diskant og basstrykket vil du fort legge merke til at lyden sprekker opp litt når du nærmer deg maks volum. 

Likevel: 
Som ungdomsfestens midtpunkt vil denne definitivt gjøre jobben. 

Konklusjon 

Hvis du ikke lar deg skremme av det kone-uvennlige utseendet har iMT800 mye å by på. 
At den ikke er en skjønnhet er forøvrig helt ok hvis du skal ta den med deg på tur, her trenger du nemlig ikke å bekymre deg over riper slik du vil gjøre på designspillerne. 

Også her savner vi imidlertid full menystyring via fjernkontrollen. 
I i likhet med Bose SoundDock Portabel kan du nemlig kun skippe til neste spor i dine allerede opprettede spillelister. 
Hvis du vil bla deg gjennom albumene eller artistene dine må du altså gjøre dette manuelt direkte på iPhonen, og her har f.eks. Philips Fidelio DS9000 (test på vei) en langt smidigere løsning. 

Veiledende pris på Altec Lansing iMT800 Mix er 3.000 kroner, og det synes vi er for dyrt. 
Heldigvis fås den nå fra rundt 2.250 i flere nettbutikker, og den er dermed mye billigere enn SoundDock Portable fra Bose. 
Vi tipper det vil gjøre den langt mer aktuell for partyfolket der ute. 
Du er herved advart... 
