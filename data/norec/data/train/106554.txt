Justin Timberlake:«Futuresex/ Lovesounds» 

(Zomba/Sony BMG) 
Han er et sikleobjekt for mange, Justin Timberlake. 

Det er vanskelig å argumentere mot. 
Men det betyr ikke nødvendigvis at han er i stand til å briljere som sex-gud på plate, og det gjør han da heller ikke på sitt skuffende andrealbum. 
Det føles fremmed å lytte til Justins hormondrevne mas. 
Han var tross alt en tilsynelatende kysk boybandstjerne i sin tid, og kjæreste med verdens mest berømte jomfru. 

Forholdet til den mye eldre Cameron Diaz gir håp om at det blir mer på ham nå, men skal vi dømme etter «Futuresex/Lovesounds», er dette en desperat mann i sine drifters vold. 
Produsent Timbaland har dessuten mistet grepet som innovatør; disse minimalistiske, Prince-inspirerte synthlydene er ikke akkurat siste nytt, og kompenserer ikke for det ofte syltynne låtmaterialet. 

Debuten «Justified» var i stor grad vellykket på grunn av Timberlakes evne til å gjøre gamle Michael Jackson-triks om igjen - og Jacksons disco var alltid uskyldsren. 
På omslaget til «Futuresex/Lovesounds» tramper Justin i stykker en diskokule; passende symbolsk for en plate som fryktelig gjerne vil være erigert, men som bare er stiv. 

ANBEFALTE KJØP: 
«What Goes Around», «Lovestoned» 

THOMAS TALSETH 
