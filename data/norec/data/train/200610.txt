PX-712A
Endelig har den kommet, 12x brenneren fra Plextor. 
Er den vesentlig raskere enn 8x brennerne? 
Svaret er ja, spesielt etter at vi fikk tak i kompatible plater. 

Plextor er først ute med en brenner spesifisert til 12x på DVD+R. 
Men konkurrentene ligger hakk i hæl, med enda raskere og mer kapable brennere. 

LES OGSÅ: 

DVD-brennere har dessuten rast i pris, nå får du topp 8x brennere til under 700 kroner, og "alle" moderne PCer - stasjonære og bærbare - kommer stort sett med DVD-brenner som standard. 

Så hva forventer Plextor av denne brenneren? 
Den er dobbelt så dyr som "røkla", støtter ikke dual layer, og det finnes ikke akkurat overflod av DVD+R plater som er sertifisert for 12x brenning. 
Hva har den da å by på? 

Proff pakke 

Det som alltid har skilt Plextor fra de andre produsentene helt fra CD-brenningens barndom, er at de alltid er tidlig ute med neste produktgenerasjon, at de leverer svært høy kvalitet, at de som regel er best i ytelse på de fleste områder, og at de satser på brukere som krever mer enn gjennomsnittet. 

PX-712A lever opp til denne tradisjonen, siden de som nevnt er først ute med 12x, kvaliteten er i god Plextor-tradisjon og ytelsen er på de fleste områder faktisk bedre enn konkurrentene. 
Prisen er som nevnt vesentlig høyere, men de som er avhengig av et stabilt produkt med høy ytelse spanderer gjerne noen hundrelapper ekstra. 
Det er jo ikke mer det er snakk om. 

Brenneren leveres med Nero 6, PlexTools Professional som etter hvert har blitt svært omfattende, InCD, Pinnacle Studio 9 SE og PowerDVD. 
Spesielt PlexTools åpner for kontroll av en rekke innstillinger som gir fleksibilitet og avanserte muligheter: 

GigaRec (overbrenning), SecuRec (platen blir passordbeskyttet), PowerRec II for optimal tilpasning til mediet, med lavest mulig feil, VariRec for finjustering av brennemønsteret (!), Q-Check for sjekking av kvaliteten på brenning, og SilentMode, hvor du kan justere hastigheter på lesing, skriving og åpning/lukking av skuffen - for å redusere støynivået. 

OPPDATERT: 
Ytelse 

Som nevnt finnes det ikke 12x plater, så vi testet først med vårt standardvalg, Verbatim 8x. 
Med disse var det ikke mulig å sette brenneren til å skrive med 12x hastighet. 
Likevel brukte PX-712A bare 3:59 på 2 GB og 7:15 på 4 GB. 
Det er klart raskest av alle brennerne vi har testet, bortimot et halvt minutt raskere enn forgjengeren PX-708A og BenQ sin 8x brenner. 

Men så fikk vi tak i en pakke med 8x plater fra Plextor, som kan brennes med 12x på denne brenneren! 
Da ble det enda mer fart i sakene. 

Brenning av 2 GB ble enda raskere, men ikke mye. 
3:41 ble tiden, det er bare 18 sekunder bedre. 

Men på 4 GB ble det andre boller. 
5:58 målte vi. 
Det er et minutt og 17 sekunder raskere enn med Verbatim-plater! 
PX-712A brenner altså 4 GB på samme tid som mange 8x brennerne bare klarer 2 GB! 

Med riktige DVD+R plater er den i dag helt overlegen de andre brennerne på markedet. 

Enda en positiv overraskelse var brenning av DVD-R. 
Her snakker vi om utklassing. 
Den brukte 4:15, mens nærmeste konkurrent klarte 7:07. 

Overskriving av DVD+RW var derimot skuffende, vi kom aldri over 7:50, mens Nec 2500 gjør dette unna på 6:32. 
Der røyk 6-eren på terningen... 

CD-brenning var også i topp, med noen få sekunders margin til forgjengeren PX-708A. 
Ripping av musikkCD var også i topp, med 2:32. 

Konklusjon 

Det er ikke tvil om at dette er en DVD-brenner helt i toppklasse, både når det gjelder ytelse og finesser. 

At PX-712A ikke støtter brenning av dual layer er litt overraskende. 
Vi hadde egentlig forventet at Plextor skulle ligge i forkant her, selv om det fremdeles er svært tidlig. 
Muligens tenker Plextor pragmatisk, og venter til dual layer-plater er alment tilgjengelige og ikke lenger vanvittig dyre. 

Distributør er EET 
