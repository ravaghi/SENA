Rein voodoo fra bluesdebutant
Joakim Tinderholt gir ut plate ti år etter sin første spillejobb. 

ALBUM: 
Om du er typen som bare stikker innom en bluesklubb av og til, er sjansen like fullt stor for at du kan ha hørt Joakim Tinderholt (31) og bandet hans. 

Debutant 
Han har vært aktiv på livefronten, men overraskende nok har han ikke gitt ut noe før han nå banker hardt på døra med «You Gotta Do More». 

Debuten kommer ti år etter hans første spillejobb - på den nå nedlagte bluesklubben Muddy Waters i Oslo. 
Søskenbarnet Christoffer «Kid» Andersen, også han fra Herre i Telemark, sto på samme scene - før han reiste til USA for 13-14 år siden og aldri kom tilbake. 

Albumet kom på tampen av fjoråret, og rakk akkurat å bli nominert til Spellemannprisen i bluesklassen. 
Det er fullt fortjent. 

Og ikke bare det, i ryggen har lead-gitarist og vokalist Tinderholt et band som har to Spellemannpriser på tre forsøk, Billy T Band - gitarist, tekniker og produsent Håkon Høye, bassist Bill Troiani og trommis Alexander Pettersen. 
Kjell Magne Lauritzen fyller inn på piano. 

Nøye utvalgt Høye og Troiani bidrar også på låtsiden på tre låter. 
De øvrige sju er en yppig instrumental signert Tinderholt og seks nøye utvalgte coverlåter, signert blant andre Otis Rush, Willie Dixon og Willie C. Cobbs og Elias McDaniel - aka Bo Diddley. 

Charles Sheffields «It's Your Voodoo Working» er et smykke av en tolkning, blues fra sumpene i Louisiana med Kasper Skullerud Værnes' saksofonstøt som små, vennskapelige dytt i ryggen og en gitarspill for evigheten - mykt og insisterende om hverandre. 

Det er en sånn låt du får på hjernen og som nekter å slippe taket. 
Rein voodoo! 

«Howler» Unge Tinderholt framstår som en beskjeden kar, men på plate og scene er han tidvis en «howler» som ikke akkurat hvisker fram budskapet. 

Og - ikke bare ser han ut som klippet ut av 50-tallet, han og bandet høres ut som de har reist dit med tidsmaskinen og blitt der, til tross for at det er bare Troiani (65) som har opplevd tiåret sånn rent fysisk. 

Ikke bare nostalgi Bandet spiller tradisjonell, tidsriktig og stilren blues og rhythm'n'blues med noen nikk til rock'n'roll og en liten eim av jazz, men produsent Høye har maktet å løfte materialet ut av retrofella - den som bare føles litt bakstreversk og lite interessant. 

Disse gutta vil noe mer enn å flyte på ei nostalgibølge - og framfor alt vil de underholde. 
Og de gjør det med stort hell. 
