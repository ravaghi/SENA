Distansert disco
Junior Boys: 
Begone Dull Care 

Junior Boys' tredje utgivelse er oppkalt etter Norman McLarens animerte kortfilm fra 1949. 
McLaren høstet i sin tid flere priser for sitt arbeid, men lite tyder på at den tysk-kanadiske duoen kan forvente samme honnør for sitt siste album. 

Jeremy Greenspan og Matthew Didemus har flyttet fra hverandre siden sist, og dét har ikke nødvendigvis vært bra for musikken. 
Den geografiske distansen mellom tospannet har resultert i en kjølig og lite sjelfull musikalsk opplevelse. 
Det er så vidt Greenspan orker åpne kjeften og nonchalant lire av seg tekststrofer som "I see you better when the lights are off" ( ”Bits and Pieces”) I beste fall kan vokalen omtales som sofistikert, men en større innlevelse og tilstedeværelse hadde kledd lydbildet bedre. 

Melodiene er i hovedsak synthbaserte med repetitive beats som gjør lite inntrykk. 
Florlett, svevende, enkelt og med et tidvis filmatisk driv. 
Radiosingelen ”Hazel” hører med til unntaket. 
Låten er mer fengende, sammensatt og stemningsfull enn de resterende syv låtene. 
Refrenget oser av 80-tallsreferanser og kler den luftige vokalen godt. 
Tankene ledes hen til vår egen Thomas Dybdahl, hvis stemmeprakt er slående lik på en dårlig dag. 

Begone Dull Care oppleves som en noe intetsigende utgivelse som rask vil finne sin plass i glemmeboka. 
Der andre plater vokser på seg kvaliteter etter flere gjennomlyttinger, står denne på stedet hvil. 
At albumet blir å høre i en og annen klesbutikk denne sommeren, skal du ikke se bort i fra. 
