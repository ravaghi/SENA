Test av BMW X3:Klassens beste akkurat nå 

Den nye BMW 
X3 er akkurat en så bra bil den må være for å slå den skamroste mindre SUV-varianten til Audi. 

VG og NAF har kjørt de to bilene som hører hjemme i den stadig mer populære klassen av litt mer påkostede mellomstore SUVer. 
Ikke bare kjører den bedre, X3 er sprekere, mer gjerrig og i tillegg større enn den tyske konkurrenten. 

- BMW X3 er en så bra bil at den klarer det lille kunststykket å slå en bil, som jeg mener hittil har vært den beste av de mindre dyrere statussuvene, sier NAFs tekniske konsulent, Audun Bergerud. 

Les duellen og finn din favoritt. 
Det eneste som er helt sikkert er at du heller ikke gjør noe dumt om du går for Audis variant. 
Det er også en knallgod bil. 

Les teste av Audi Q5 her. 

BMW X3 er blitt både større, bedre og mer drivstoffgjerrig enn den forrige utgaven. 
Akkurat nå er den klassens klart beste kjøp. 

Med både X1 og Mini Countryman på salgsplakaten fra BMW, måtte den nye X3 vokse, simpelthen for å skille seg ut fra sine nærmeste slektninger. 
Lengden er økt med åtte centimeter og bredden med tre. 

Når dette har skjedd samtidig med en kanskje noe mer komfortabel, men likevel svært så underholdende kjørestil, må det bli full pott til tyskeren. 

Som alltid er BMW på veien kjøreglede for alle pengene. 
Her sitter bilen som en kule, krenging i kurvekjøring er nærmest fraværende. 
Det er rett og slett en nytelse å sitte bak rattet. 

Over en halv million 

Selv om du må ut med nærmere bestemt 560.000 kroner for en toliters diesel med trekk på alle fire og en svært bra åtte trinns automatgirkasse (koster 20.000 ekstra, men er verd hver eneste krone), er dette faktisk rimeligere enn sammenlignbare konkurrenter kan skilte med. 

Audi Q5s store fordel er at den også kommer med en helt grei 143 hestekrefters dieselmotor. 
X3 har ingen mindre og rimeligere motorer enn 163 hesteren. 

Der den forrige modellen X3 var litt høyreist og sped er den nye, bredere modellen mer å se på for øyet, selv om kanskje Audis Q5 er vel så bra på dette punktet. 

Innvendig har X3 fått det nye, moderne interiøret som sine større og mindre brødre. 
Det betyr ekstremt ryddig, oversiktlig og bra. 

Her er det oppbevaringsplass, bedre plass for to i baksetet (men for tredjemann i midten er det omtrent like ubehagelig for en voksen som i Q5) og et både større og bedre utformet bagasjerom enn i konkurrenten. 

Den er faktisk omtrent like stor bak som BMW 520 er som stasjonsvogn (denne koster drøye 30.000 kroner mindre enn X3, da bare med trekk på bakhjulene.) 
VGs variant var utrustet med adaptivt understell. 

Dette gir bilen en ekstremt god kjørekomfort. 

Bilen er godt lydisolert, men her er egentlig Audi Q5 vel så god. 

Her er våre vurderinger: 

Førermiljø: 
Perfekte seter, oversiktlig og herlig kvalitetsfølelse innvendig. 

Plass: 
Skal du ha en status-SUV i dette segmentet blir det ikke bedre enn dette. 

Kjøreegenskaper: 
Her er BMW i en klasse for seg. 
Er blitt enda mer komfortabel på veien uten at det har gått ut over det sportslige nevneverdig mye. 

Design: 
Pene og rene linjer utvendig. 
Dempet fremtoning. 
Innvendig falt BMWs nye interiør i smak. 

Sikkerhet: 
Ikke krasjtestet hos EuroNCAP, og ingen terning. 
Men antatt meget høy sikkerhet. 

Miljø: 
Best i klassen med denne motoren, start stopp som standard. 
Mangel på en mindre mer energieffektiv motor trekker litt ned. 

Pris: 
Bra priset i forhold til konkurrentene selv om ekstrautstyr her (som de aller fleste ønsker en del av på disse bilene) er dyrt. 

Å eie: 
BMW-eiere er bare slått av Toyota på NAFs AutoIndex. 
Dette borger for en svært attraktiv bil som brukt. 
Den er også en helt ny modell og merket scorer gjennomgående høyt på de fleste feilindekser som lages. 
BMW kom nylig med fem år garanti på sine nybiler, eller en kjørelengde på svært bra 200 000 kilometer. 

Gjennomsnittlig poengscore: 5,5 
