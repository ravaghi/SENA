Nitrist CM-gjensyn
Det er én eneste grunn til at «Championship Manager 5» ligger godt plassert på salgslistene - navnet. 
Selve spillet er nemlig et makkverk uten sjel. 

For de som har sansen for fotballmanagerspill, lyder Championship Manager som søt musikk i øregangene. 
Det dukker opp like mange minner som når man lytter seg gjennom en nostalgispekket samle-CD fra 1980-tallet. 

Hvis jeg skal spille litt videre på den riktig så artige musikkmetaforen, blir det å spille «Championship Manager 5» som å høre på et dobbelt livealbum med Luxus Leverpostei eller Olga Marie Mikalsen. 

«Championship Manager 5» har ikke noe mer med forgjengerne å gjøre enn navnet - spillet er laget fra bunnen av etter at Eidos og Sports Interactive skilte lag. 
Eidos beholdt retten til navnet, mens spillkoden ble værende i Sports Interactive. 
Sistnevnte har for øvrig utviklet «Football Manager 2005», som har vært på markedet i et halvt år allerede. 

Det har tatt lang tid å få CM5 ut på markedet - det var i tillegg lenge tvil om spillet i det hele tatt ville komme ut. 
Mine forventninger har derfor ikke vært all verden - likevel ble jeg skuffet. 

For det første synes jeg det er litt stusselig at jeg må spille med norsk språk. 
For en anglofil fyr som har spilt CM siden den første versjonen ble kjøpt i London i 1992, blir det rett og slett feil. 
Særlig når oversettelsen tilsynelatende er gjort av personer med svært begrensede språk- og fotballkunnskaper. 
Jeg klarer ikke helt å se for meg hva et «rasende skudd» er, men det må vel ha noe å gjøre med at det er hardt...? 

Jeg skulle taklet språket hvis spillet hadde vært bra nok ellers, men det skorter på flere ting. 

Den todimensjonale visningen av kampene er på grensen til latterlig. 
En ting er at spillerne ser ut som curling-steiner, men de seiler rundt på banen som det også. 
Ballen sparkes hytt og vær - krydret med tekstlige kommentarer ala «Zinedine Zidane kommer i veien for ballen» når en spiller raider med ballen i bena. 
Ikke spesielt inspirerende. 

Det er for øvrig også veldig mye rart som kommer opp på nyhetsoversikten. 
Etter en kamp kan du få beskjed om at «styret er ganske tilfreds med lagets innsats i kampen mot Tottenham som endte uavgjort 2-3 i Elitedivisjonen». 
Om ikke annet er resultatet riktig, men jeg er ganske misfornøyd med å ha et styre som ikke kan reglene. 

Det er heller ikke imponerende at man får beskjed om at en spiller man speider på angivelig har spilt veldig dårlig når vedkommende har sittet på benken under hele kampen. 

Dessuten er det ikke måte på hvor mye overgangsspekulasjoner man skal prakkes på om spillere man ikke en gang har vist interesse for. 
Etter flere måneder med hyppige antydninger om at en 33 år gammel helt middels keeper var på vei bort fra klubben sin begynte jeg å bli en smule lei. 
Mildt sagt. 

Jeg kunne ramset en drøss med lignende negative eksempler, men nøyer meg med å si at gjengen bak CM5 har en rimelig heftig jobb å gjøre hvis eventuelle fremtidige utgaver skal bli tatt på alvor. 
Mye tyder på at det ikke skorter på viljen, men rett og slett evnen - dessverre. 

Det er for øvrig ikke mulig å spille CM5 sammen med andre - noe som har vært meget vellykket på tidligere utgaver. 
Årsaken til det er trolig «CM-online» som du kan spille på internett mot betaling. 

For å være ærlig var det ikke mange sesongene jeg klarte å lide meg igjennom. 
Enkelte vil kanskje hevde at jeg ikke kan utelukke at spillet tar seg kraftig opp bare man bruker uhorvelig mange timer på det. 
Men det kan jeg så absolutt - STYR UNNA CM5! 

Ta heller fram en god gammel versjon, eller spill brukbare Football Manager 2005 som vi anmeldte i november 2004. 
