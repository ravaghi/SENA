Dr.Dre, Aaliyah og OutKast, sa du? 

Nei, Arctic Monkeys, dere er dere selv mest lik. 

ALBUM: 
Siden debuten i 2005 har låtskriver/vokalist Alex Turner og resten av Arctic Monkeys vist at de kan levere både rølpete rock og roligere melodier av klasse, selv om ikke alt har vært like minneverdig. 

På «AM», deres femte album, gjør de seg definitivt best når de sparker litt fra. 

I «R U Mine?», for eksempel, følges en typisk Turner-melodi av et seigt, dypt fuzzriff hentet fra den klassiske hardrocken, mens «I Want It All» går veien om den melodiske stonerrocken til Queens of the Stone Age. 

Josh Homme, som coproduserte tredjeplata «Humbug» og tok Turner med på det forrige QOTSA-albumet, dukker for øvrig opp med vokal på et par spor, uten at det gjør de store utslagene. 

Og bandets snakk om påvirkning fra Dr. Dre, Aaliyah og Outkast er i beste fall blåst ut av proposjoner. 
Med unntak av noen tydeligere retroreferanser (Black Sabbath-riffet i «Arabella» og Velvet Underground/Lou Reed-arrangementet i «Mad Sounds»), går det nemlig mye i det samme her. 

Fyldig instrumenterte «Fireside» og den stakkato poplåta «Snap Out of It» sitter godt, men andre steder blir det fort litt tynt når det karakteristiske tromme- og bass-dominerte kompet skal bære låter som kanskje har et tøft gitarriff eller fin falsettkoring i miksen, men hvor det i det store og hele skjer litt for lite spennende. 
