Gladsex i «Trekant»
Tre nysgjerrige ungdommer lar seg pirre i kveld. 

||| 
TV: 
NRK mottok visstnok hundrevis av protester da «Trekant» ble annonsert tidligere i høst, mye på grunn av TV-kanalen Visjon Norge, som på sine nettsider oppfordret til «telefontyfon». 
Siden har en protestgruppe på Facebook fått over 6000 tilhengere. 
Mye tyder likevel på at synden får herje fritt på NRK3 i kveld. 

Hvis du setter deg i godstolen for å se trekantsex, vil du nok bli skuffet. 
Det bli imidlertid en del prating i trekant, mellom Maria (18) fra Oslo, trønderen Thomas (19) og Pia (22) fra Larvik, som flytter sammen i kollektiv på Torshov. 

Tantrisk orgasme 

I åtte uker framover kommer det til å ringe på døra hos de tre, der blant andre en stor kondom eller en liten hund vil levere brev med programmets stikkord. 
I første episode handler det om å være god i senga. 
Maria skal undervises i tantrisk sex og puste seg til orgasme, Pia blir instruert i munnsex av en sexolog fra Kondomeriet («Jeg vet ikke om du har forsøkt å ta en testikkel i munnen?»), mens Thomas skal «utvide runkerepertoaret sitt» hos blogger og forfatter Ida Jackson («I utgangspunktet er det langefinger som er pulefinger.») 

Lett og ledig 

Etter endt undervisning møtes de tre i leiligheten og demonstrerer for hverandre hva de har lært. 
NRK har plukket ut en trio som har et svært avslappet forhold til sex og sexprat. 
De snakker lett og ledig om seg selv og det de lærer i programmet, men glir aldri over i det vulgære. 
De er i utgangspunktet nysgjerrige og bare unntaksvis sjenert, som når Pia er på «oralskole»: 
«Men jeg svelger, jeg ... med et smil ... etterpå ... uff.» 

I neste episode skal Maria, som nylig var ferdig på Kristelig Gymnasium, få merke hvordan det er å delta på pornofilm, Pia tester Kama Sutra og Thomas møter et «erfarent par». 
