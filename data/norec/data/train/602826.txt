Merkelig krimdrama
Jeg visste ikke at alle i Sidney kjenner hverandre, eller er i slekt med hverandre på en eller annen måte. 
Det er i alle fall det jeg får inntrykk av når jeg ser Jane Campions «Top of the Lake: China Girl». 

Top of the Lake: 
China Girl 

PÅSKEKRIM 

Kanal: TV2, BBC-serie i seks deler 

Sendetid: 
Mandag 26. mars kl. 21.40, episode 1-2. 
Tirsdag 27. mars kl. 21.40, episode 3-4. 
Onsdag 28. mars kl. 21.40, episode 5-6 

Regi: 
Jane Campion 

Manus: 
Jane Campion 

Skuespillere: 
Elizabeth Moss, Nicole Kidman, Gwendoline Christie, David Dencik, Alice Englert 

Robin Griffin (Elizabeth Moss) har flyttet hjem igjen til Sidney, etter sine opprivende opplevelser i New Zealand i første sesong. 
Hun sliter med psyken etter alt hun har vært igjennom men tror jobben vil redde henne. 
Da en koffert med liket av en ung asiatisk kvinne skyller i land på Bondi, fordyper hun seg straks i saken. 

Det viser seg imidlertid at datteren, som hun adopterte bort for 17 år siden etter at hun ble voldtatt av tre menn, tilfeldigvis er kjæreste med hovedmistenkte som driver bordell og ulovlig salg av barn. 
I tillegg er sjefen og hennes nye partner, spilt av Gwendoline Christie fra «Game of Thrones», involvert i saken. 
De har nemlig puttet sitt befruktede egg i en av sexarbeiderne. 

Campion, som blant annet vant Oscar for manuset til «The Piano», blir av mange sett på som en feministisk filmskaper. 
Temaer som seksuelle overgrep, vold og misogyni er tilbakevendende temaer i det meste hun lager, også i denne serien. 

Som i den første sesongen handler det mer om Robin og hennes opplevelser enn selve kriminalsaken. 
Men mens den første sesongen fant sted i storslått natur, innrammet i mystikk à la «Twin Peaks», og filmet med en poetisk linse som gjorde at slike ting ble mindre viktig, mangler den andre sesongen mye av det særpreget. 
I vanlige omgivelser blir handlingsforløpet og dialogen bare rar og lite troverdig. 
I tillegg er rollefigurene mer som karikaturer, og alt i alt blir dette en merkelig opplevelse. 
