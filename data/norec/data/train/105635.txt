Konsertanmeldelse:Småsjefene 

New Jerseys The Gaslight Anthem toner ikke akkurat ned Bruce Springsteentaktene på scenen. 

Konsert: The Gaslight Anthem Sted: 
Øyafestivalen, oslo Publikum: ca. 3000 Aktuell CD: «American Slang» 

Jeg mener, vokalist og gitarist Brian Fallon ber jo om det. 
Kaster hodet tilbake før han treffer mikrofonen. 
Går på med en sånn dødsforakt at blodårene og senene i halsen strammer seg. 
Spiller gitar akkurat sånn som Bruce, med overarmen helt stiv og med huggende, stakkato bevegelser i underarmen. 
Og så skriver han tekster om «jukeboks Romeos». 
Hvor Bruce'ete er det lov å bli? 

Men energi har de, og faktene og refrengene er store nok til å kommunisere med et publikum som akkurat har fått den våtest tenkelige starten på årets beste norske musikkfestival. 

Det er trolig noe i vannet i New Jersey, og det er neppe tilfeldig at bandet har ordet «anthem» i gruppenavnet. 
De spiller det Randy Newman smått foraktfullt kalte «heromusic»; svære, rause greier designet for å gi «vanlige folk» en flik av eufori i hverdagen. 

Det er de ganske flinke til. 

MORTEN STÅLE NILSEN 
