Vintagevesken full av dreampop
Stina Stjern balanserer det kompliserte med det enkle. 

ALBUM: 
Med vintagevesken full av dreampop tegner Stina Stjern opp et velklingende tankekart nært inntil utgangspunkt som Mazzy Star, Life Without Buildings og Lush på sin «Days Like Waves». 

Både innpakning, struktur og uttrykk balanserer uanstrengt det kompliserte med det enkle, og dermed vever hun seg flere sømløse bilder ved bruk av vokal sensibilitet og sterk instrumental formuleringsevne. 

Selv om grepet tidvis løsner noe underveis, pakker «Days Like Waves» likevel varsomt myke, hjemmestrikkede pledd rundt vinterkalde Converse-føtter, og lar tankene synke ned i komfortable sinnsstemninger med fornøyde sukk av introvert tilfredshet. 

Et godt sted å være. 
