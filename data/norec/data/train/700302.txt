Lincolns tunge vei
Steven Spielbergs film om president Lincoln konsentrerer seg først og fremst om den bragden det var å få til en grunnlovsendring som gjorde svarte og hvite amerikanere likeverdige. 
Den første timen preges av politisk krangel — mens resten av filmen inneholder scener som griper. 

Regi: 
Steven Spielberg. 
Med: 
Daniel Day-Lewis, Joseph Gordon-Levitt, Sally Field, Tommy Lee Jones, John Hawkes, Lee Pace, Dane DeHaan, Jared Harris, David Strathairn . 
USA 2012. 
2 time 31 minutter. 
Aldersgrense: 11 år. 
Egnethet: Ungdom/Voksen . 

Ingen burde være bedre enn Steven Spielberg til å skildre USAs ruvende president, Abraham Lincoln. 
Men politisk historieoppfriskning er krevende å gjøre engasjerende på kinoduken. 

Den første av filmens 2,5 timer er tung. 
Slagscener plasserer fortellingen raskt inn i borgerkrigen mellom Sør— og Nord-statene. 
Sitater fra Lincolns tale etter innvielsen av en kirkegård for falne i Gettysburg i 1863 ("et styre av folket, ved folket, for folket"), framhever ham som en orator som maner til demokrati og likeverd mellom alle mennesker. 

Spielberg konsentrerer seg om Lincolns store bragd: 
Hvordan han fikk slutt på slaveriet ved hjelp av en grunnlovsendring. 
Den ekstra drivkraften i kampen for en slik politisk seier var å fjerne årsaken til borgerkrigen og skape fred i en sterkt blødende nasjon. 

Det er historisk sus over Lincolns visjonære innsats. 
Men Spielbergs utfordring er å gripe flere enn de spesielt historieinteresserte publikummerne. 
Det klarer han ikke godt nok. 
Filmens første time preges av uendelig med tautrekking, krangling og hestehandel mellom politikerne i Washington. 
Daniel Day-Lewis framstår som en trøtt og sliten president. 

Nå vel. 
Det var mye som slet på ham. 
Lincolns tilhengere måtte kjøpslå – med alskens lokkemidler – for å få nok representanter til å stemme for et 13. tillegg i Grunnloven, en tekst som med åpningsordene "all men are created equal" skulle forby slaveri for godt. 

Midtveis, da vi har blitt kjent med bifigurene (Tommy Lee Jones spiller den språklig frekkeste av dem!), griper filmen tak i en. 
Det skyldes også at Spielberg synliggjør de personlige kvalene til Lincoln og hans hustru Mary Todd. 
I en gnistrende scene mellom Daniel Day-Lewis og Sally Field velter bølger av sorg fram hos paret som har mistet en sønn og er livredd for å miste nestemann. 

Lincoln var den første amerikanske presidenten som ble myrdet. 
Spielberg skal ha ros for å lage minimal dramatikk ut av hendelsen slik at den ikke skygger for den politiske seieren: 
At svarte og hvite fra 1865 var like mye verd for loven. 

Iallfall på papiret. 
