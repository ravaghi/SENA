Albumanmeldelse:Razika - «På vei hjem» 

Fenomenale i første omgang. 

ALBUM: 
POP/ROCK Razika 
«På vei hjem» (K. Dahl Eftf/Warner) 

Razika har på rekordtid kapret sitt helt eget hjørne i norsk musikk. 
Der pleier de sine ska-stenkede referanser nennsomt, og peprer sangene med kjærlighet - både musikalsk og lyrisk. 

«På vei hjem» gjør mye av det en oppfølger til en lovende debut skal gjøre. 
Arrangementene er frodigere, låtene mer offensive, man kan høre at bandet har spilt mye live siden sist. 
Særlig har trommeslager Embla Karidotter et fantastisk attakk, men håndteringen av bass- og gitarstrenger er også eksemplarisk. 
Det låter tøft og liflig om hverandre. 

At den demoaktige sjarmen fra forgjengeren «Program 91» har forsvunnet ut bakdøren var i så måte uunngåelig. 
Debutplaten hadde imidlertid en skjørhet man tar seg i å savne; de dempede øyeblikkene gjør ikke like vondt i hjertet denne gang. 

Jentenes særbergenske humor er derimot forsterket, i så stor grad at temaene «jenter» og «Bergen» får litt vel mye fokus på seg. 
Men romantikk håndterer de som ingen andre akkurat nå. 

Albumet er fortungt så det holder, de seks første sporene er de klart beste. 
Disse er på sin side så morsomme, hardtslående og harmonisk velklingende at de forsvarer oppmerksomheten som blir Razika til del. 

Mesterverket venter vi på ennå. 

BESTE LÅT: 
«Gang på gang» 
