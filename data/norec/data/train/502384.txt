Den nye «Fabeldyr»-filmen vil glede Harry Potter-fansen
Det er deilig å dykke inn i J. K. Rowlings magiske verden og endeløse fantasi igjen. 

I «Fabeldyr: 
Grindelwalds forbrytelser» er det masse godsaker som vil glede Harry Potter-fansen. 

Men også så mange referanser og digresjoner at resultatet er temmelig rotete. 

I første «Fabeldyr»-film ble Grindelwald avslørt, og fikk Johnny Depps ansikt, før han ble tatt til fange av det Amerikanske Magidepartementet, med Salamander Fisles (Eddie Redmayne) hjelp. 

Denne filmen åpner med at Grindelwald ganske så enkelt klarer å rømme, og drar til Paris for å fortsette med sin visjon om å gjøre fullblods trollmenn til verdens herskere. 

Depp gjør Grindelwald til en riktig ubehagelig skurk, som på mange måter er Voldemorts forgjenger. 

I motsetning til mørkets herre bruker ikke Grindelwald bare frykt for å regjere, men han lyger og manipulerer for å rekruttere folk til sin sak. 
Siden Rowling står bak, er det ikke helt fjernt å tenke at trollmannen er inspirert av figurer vi kjenner fra dagens virkelighet. 

Magizoologen Fisle blir oppfordret av en ung Albus Humlesnurr (Jude Law) til å finne det Grindelwald leter etter før ham. 
Fisle reiser, men først etter han får vite at også Tina Goldstein (Katherine Waterston) befinner seg i Paris. 

1920-tallets magiske Paris er en visuell fest, fylt av både kjente fabeldyr og en hel rekke nye skapninger. 
Utenom de fargesprakende dyrene er dette en mørk film, enda mørkere enn den forrige, hvor menneskene igjen viser seg å være de største monstrene. 
Det er et poeng også Grindelwald benytter seg av. 

Vi får noen gledelige gjensyn med Galtvort, og flere finurlige detaljer og karakterer som tidligere er blitt nevnt i Harry Potter-filmene. 

Jude Law spiller en troverdig yngre utgave av Michael Gambons Humlesnurr. 
Også professorens venn Nicolas Flamel, alkymisten som laget De Vises Sten, dukker opp. 
Men Flamel er med mest for referansens skyld, og har ikke mye betydning for plottet. 

Mange av filmens tilbakeblikk og referanser er som Flamel – til pynt, for å glede fansen. 
Mange andre digresjoner og forklaringer virker mest som byggestener på veien mot neste film, og gjør at historien blir rotete. 

Jeg velger likevel å stole på at J. K. Rowling som vanlig vet hva hun gjør, og at det leder opp til noe som er verdt vente på. 

Nysgjerrigheten min er i alle fall pirret, fordi jeg lurer på hvordan i alle dager Fisle og fabeldyrene hans skal klare å henge med videre i historien. 
