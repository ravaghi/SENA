Steff Nevers:«Closest To My Heart» 

(Slagerfabrikken/Universal) 

Tørst norsk countrydebutant. 

«Whatever happened to country music about ass-kicking and whiskey-drinking?», spurte musikkritikergeniene Beavis And Butt-head seg en gang retorisk. 
Svaret er: 
Modums Steff Nevers stjal alle sangene. 
I alle fall de om whiskey. 
Fylla er nemlig sjelden langt unna på dette, hans debutalbum. 

«Closest To My Heart» er «roadhouse»-country, innspilt med noen av Nashvilles beste musikere i Music City, USA. 
Det innebærer at albumet låter stålproft, men også litt samlebåndsaktig. 
Nevers selv har produsert, og kan dermed neppe være skvetten, og synger malmfullt, om ikke veldig særpreget. 
Idolet er åpenbart Merle Haggard, men Nevers låter strømlinjeformet moderne i forhold - mer à la Toby Keith, for eksempel. 
Det kommer neppe til å skade de kommersielle mulighetene hans. 

Bensinstasjonssalg av norske countryplater skal redde platebransjen i skjebneåret 2009. 
Steff Nevers kommer sikkert til å hjelpe til. 
Noen stor personlighet er han ennå ikke. 
Men «Closest To My Heart» er gjennomførte, smertefrie greier. 

ANBEFALTE KJØP: 
«One Beer A Day», «He's Not Here Saloon», «Higher Ground», «Merle Made Me 
Do It» 
