Wassmos tidvis gripende oppfølger
Fjerde bind om slekten etter Dina har gode partier, men blir noe langdryg. 

I 2001 ble «Dinas bok» fra 1989 kåret til den mest populære boken i Bokklubben Nye Bøkers historie. 
Mye har skjedd siden den gang, blant annet styrer ikke bokklubber folks lesevaner som før i tiden. 
Kåringen viser at Wassmos forfatterskap står sterkt blant folk flest, og «Den som ser» vil nok finne sitt publikum, uavhengig av hva kritikerne skulle finne på å si. 

Romanen er fjerde bind i serien om Dina og kan leses som en avrunding av denne slektskrøniken. 
Vi befinner oss på slutten av attenhundretallet, og gjennom skiftende synsvinkler får vi del i kjærlighetens mange irrganger og galskapens lunefullhet i slekten som følger etter Dina. 

«Den som ser» bygger videre på de forutgående bindene, der særlig begynnelsen har et noe oppsummerende preg, slik at leseren blir minnet på hva som har skjedd tidligere. 
Romanens motor hviler tungt på hendelser fra fortiden, nærmere bestemt brannen hvor Dina døde og to drap som Dinas datterdatter Karna får i oppgave å bekjenne for all verden under begravelsen. 

Etterpå blir den unge Karna stum og «tullat», som man sier nordpå. 
Mye av romanens handling utspiller seg i København, hvor Karna blir lagt inn på sinnssykehospital. 
Når synsvinkelen ligger hos Karna, får vi ta del i et indre som på en overbevisende måte flyter mellom ulike virkelighetsforståelser. 
Karnas kaotiske indre skildres med poetiske drag som løfter henne ut av stereotypien. 

Vi følger også Benjamin og Anna. 
Han er sønn til Dina, og far til Karna, hans kone Anna er hennes stemor. 
Disse to strever med kjærligheten, noe som utvikler seg til et trekantdrama med den danske reservelegen Joakim Klim i København. 

Kjærlighetsintrigen blir etter hvert både innfløkt og stillestående. 
Wassmo skriver inn i et bredere samfunnskritisk perspektiv som handler om kvinners mulighet til utdannelse og arbeid på slutten av 1800-tallet. 
Disse større historiske linjene drukner i den nokså trauste kjærlighetstematikken, som kjennetegnes av veldig mange sider med indre, uforløste lengsler. 

De beste partiene fra «Den som ser» er de som utspiller seg nordpå. 
Her gir Wassmo oss fine glimt fra livet slik det fortonte seg på et småsted som Strandstedet i en brytningstid mellom nytt og gammelt. 
Wassmo lar bokens nordlendinger snakke dialekt, og det er en glede å lese gamle talemåter, som samtidig fanger folks lynne på en upretensiøs, treffsikker måte som Wassmo gjør i boken. 

I «Den som ser» tar vi avskjed med flere av karakterene som vært sentrale gjennom flere bind. 
Samtidig åpner den uforløste brødrekonflikten mellom Peder Olaisen og hans ondskapsfulle bror Wilfred for at det kan komme flere bind om slekten etter Dina. 
Jeg har i hvert fall lyst til å vite hvordan det går videre med dem. 
