Spillanmeldelse:«Zumba Fitness» 

«Zumba Fitness» gir deg mye svett dansemoro, men har noen irriterende trekk. 

Zumba har blitt en superpopulær treningsform. 
Den begynte så smått på 90-tallet med at en latinamerikansk trener, Perez, glemte musikkassetten da han skulle trene en klasse. 
Dermed måtte han bruke latinamerikansk musikk i stedet. 
Han gjorde om på trinnene, og Zumbaen var født. 

Nå kan du trene Zumba hjemme i din egen stue også, med en virtuell instruktør og et kamera som fanger opp bevegelsene dine og gir deg tips underveis. 

Før du begynner å ta rene klasser, kan det være lurt å lære seg noen grunntrinn. 
Du kan trykke på ulike knapper for å få detaljert instruksjon på de ulike danseformene, for eksempel Merengue og Reggaeton. 
Deretter er det bare å begynne å trene i ulike moduser. 
Etter hvert som du gjør det bra fyller du opp et slags energimeter, og kan låse opp nye måter å trene på. 

Du blir virkelig svett etter en økt. 
Selv valgte jeg «nybegynner, 20 minutter» to ganger etter hverandre, og klarte nesten ikke snakke etterpå. 
Samtidig hadde jeg bare lyst til å danse mer, for det var så moro. 

Likevel: 
Det er en del irriterende trekk ved dette spillet. 
For det første er det vanskelig å navigere, da velgeknappen er svært følsom for berøring. 
For det andre er det litt merkelig lagt opp når man skal trene på trinnene. 
Først øver man i hundre år på en enkel bevegelse. 
Mens man står der og gjesper går det plutselig fryktelig fort og man skal klare alt med en gang. 
Det burde også være flere treningsmuligheter med en gang, for det kan oppleves noe ensidig i starten - og det er da det er lett å falle av. 

Men spillet klarer uansett det viktigste: 
Å avlive myten om at hjemmetrening er kjedelig. 

PS: 
«Zumba Fitness» lanseres 11. februar til Xbox 360 (testet), og i slutten av mars til PS3 og Wii. 

Plattform: 
Xbox 360, PS3, Wii Genre: 
Trening/dans Alder: 3 Utvikler: 
Pipeworks Software Utgiver: 505 Games 
