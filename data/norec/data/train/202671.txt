Creative Zen Style 300
Billig spiller, men til hvilken pris? 

Henger pris og kvalitet sammen? 
Ja, det gjør dessverre gjerne det, og det merker vi ofte i markedet for MP3-spillere. 
Det er fullt mulig å finne spillere med flere gigabytes kapasitet til noen få hundrelapper, men det er svært sjelden de har noen positive egenskaper som er verdt å skrive hjem om. 

Creative var tidligere blant pionerene i dette markedet, og spesielt de første årene av dette årtusenet lot vi oss begeistre over innovative og spennende spillere som ofte tok kapasitet og brukervennlighet til nye høyder. 
I dag er situasjonen dessverre en annen, Creative-spillerne vi har testet de siste årene har som oftest plassert seg i det kjedelige midtsjiktet. 

Liten, funksjonsrik tass 

Creative Zen Style 300 ser imidlertid spennende nok ut, ikke minst takket den kjekke størrelsen (den er liten), og funksjonslisten er heller ikke til å kimse av: 

Musikk-, video og bildeviser 

4, 8 og 16 GB kapasitet 

1,8" skjerm 

FM-radio 

Stemmeopptaker 

5-bånds equalizer med 8 forvalg + bassforsterker 

Programmerbar snarveisknapp 

Oppladbart batteri med 32 timers levetid (musikk) 

Kan brukes som USB-minnelager 

Klokke, alarm, kalender, PIM, kontakter 

Mål: 79,5 x 40 x 13,6 mm 

Vekt: 
44 g 

Det som ikke er fullt så hyggelig er at det er ganske begrenset formatstøtte. 
På lydsiden støtter den MP3, WMA og Audible, på videosiden kun AVI-filer som er konvertert til et spesialformat (etternavnet .CMV tipper vi står for Creative Media Video). 

Verdiløs funksjonalitet 

Og vi kan jo fortsette med mindre hyggelige ting når vi først er i sutremodus: 
De medfølgende ørepluggene er så dårlige at det nesten hadde vært bedre å ikke lagt ved noe i det hele tatt. 
Dette trekker totalopplevelsen ned. 
Bass boost-funksjonen er en fornærmende overdrivelse, det er som om verken diskant eller bass trenger inn forbi det ytre øret, og slikt blir man bare frustrert av, med mindre man lytter til fiskerimeldinger på NRK P1. 

Merk at spilleren også har en innebygd høyttaler som formidler lyd i mobiltelefon-klassen. 

Det trekker dessuten ned at navigering mellom, og visning av større bildefiler går svært tregt. 
Når vi legger til at oppløsningen på skjermen er meget begrenset, mener vi at funksjonen like gjerne kunne vært luket bort. 
Og da behøver vi vel ikke utbrodere hva vi mener om videokvaliteten? 

Helt grei å bruke 

Navigasjon på spilleren kjenner vi igjen fra andre spillere i ZEN-serien, menyer fremstår i norsk språkdrakt, og det hele er forsåvidt helt OK - selv om brukervennligheten ikke helt når opp til Sony- og Apple-nivå, synes vi. 
Radio og stemmeopptaker fungerer greit, det samme gjør alarmen, som enten kan være et signal, radio, stemmeopptak eller musikk fra biblioteket. 
Merk at du ikke kan redigere kalender, PIM og kontakter, bare vise informasjonen. 

Overføring av filer er som nevnt tidligere enkel, hastigheten ligger på 3-4 MB i sekundet, noe som er helt midt på treet. 
Vi gir et pluss for at du kan kopiere filer til og fra enheten helt fritt, og på måten som måtte passe deg best. 

Men for all del - dette er en billig spiller, og sammen med noen fornuftige hodetelefoner eller in-ear-ørepropper blir det ikke så ille. 
Langt derifra. 
Som musikkspiller fortjener den en svak firer på terningen, men totalopplevelsen sier tre. 
Prisen er lav, og du får det du betaler for. 

Les også vår ferske test av Creative Zen X-fi Style 
