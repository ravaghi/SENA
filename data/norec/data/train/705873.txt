Uimotståelig indie
Bergensbandets debut bobler over av energi og bør nå langt ut over landets grenser. 

Great News: 
«Wonderfault» (Eget Selskap) 

Jeg tror det var høsten 2015, og det regnet helt sikkert i Bergen den kvelden. 
Men ryktene gikk om at Great News’ debutkonsert var en hendelse en ikke ville gå glipp av. 

En skal ikke alltid tro på rykter, men jeg er veldig glad jeg gjorde det denne gangen. 
For det var en konsert som ga en bakoversveis og hakeslepp samtidig. 
Så livsbejaende eksplosivt – jeg mener det også regnet konfetti i Bergen den kvelden – og sjelden har et band overbevist mer på første forsøk. 
Møtet med Great News live er et møte med et band som ikke holder noe tilbake, og det følelsen beholder de heldigvis på platen. 
Debuten er overbevisende; stor og episk i uttrykket, perfekt for sommeren vi har i vente. 

Trioen frontes av vokalist og gitarist Even Kjelby, sammen med Kim Åge Furuhaug og Ole Kristian Einarssen. 
Daze-pop kaller de det, men når en Spellemannsnominasjon havner i fanget på dem vil det være mest naturlig i kategorien rock. 
Fra MGMT og Tame Impala til Duran Duran, referansene sniker seg inn og hinter om at Great News ikke finner opp kruttet. 
Men det er likevel deilig når det smeller. 

Og det gjør det. 
Hør bare på den siste singelen «Told». 
Den får en til å ville løpe hånd i hånd med sin utkårede gjennom kveldsmørke gater. 
Forelskelse høres slik ut, ekte og berusende, men med motstand. 
Det motsatte av valentinsklissete og søtt. 

«Make me feel» er et nytt bekjentskap og det sporet som jeg umiddelbart forelsker meg i. 
Kjelbys vokal får tre fram og kiler en midt i hjerterota. 
Noen steder druknes han derimot litt i alle lagene av gitarer og effekter. 

Lekne «Never get my love» har en sexy vibb og er spekket med morsomme detaljer. 
Hiten «Love her», som ble sluppet i 2015, er også med på denne platen. 
Den tåler et gjenhør og løfter slutten på albumet. 
For de mister noe momentum midt i andre halvdel. 
Med enda strammere regi på låtutvalget hadde platen vært nær perfekt. 

Beste spor: 
«Told», «Make me feel». 
