Gripende om det vondeste valget
Senabort ved fosterskader er et kontroversielt tema. 
«24 uker» har på gripende og modig vis gått helt inn til kjernen i denne valgmuligheten. 

24 uker 

Originaltittel: 
24 Wochen. 
Sjanger: 
Drama. 
Nasjonalitet: 
Tyskland 2016. 
Regi: 
Anne Zohra Berrached. 
Manus: Carl Gerber og Anne Zohra Berrached. 
Skuespillere: Julia Jentsch, Bjarne Mädel, Johanna Gastdorf, Emilia Piefke, Maria-Victoria Dragus. 
Lengde: 
1 time 42 min. 
Aldersgrense: 12 år. 

Ny teknologi og kunnskap gir flere valgmuligheter. 
I teorien en god ting. 
Men noen ganger blir dilemmaene så vonde at man tenker at det letteste hadde vært om man ikke hadde visst noe, bare kunne stikke hodet i sanden og la naturen gå sin gang. 
Knallsterke «24 uker» skildrer et slikt vondt og skjebnesvangert dilemma. 

Den kjente standupkomikeren Astrid er gravid med sitt andre barn, og bruker graviditeten for det den er verd i vitsene sine. 
Hva er kjekkest, gutt eller jente, liksom. 
Men så viser ultralyden mer enn babyens kjønn: 
Et barn med så store skader at det ikke kan få et fullverdig liv. 
Kanskje ikke noe liv i det hele tatt. 

Nøktern og nærgående 

Senabort helt til 24. svangerskapsuke er et alternativ. 
Men fortjener ikke barnet en sjanse? 
Og hvorfor skal ikke Astrid og Markus lære seg å takle utfordringer mange har taklet før dem under hardere forhold? 
Valgene de må ta stilling til truer med å knekke hele familien. 

«24 uker» gir en nøktern, men svært nærgående skildring av alle tanker og følelser som oppstår når senabort er aktuelt. 
En ekstra dimensjon er Astrids kjendisstatus, og detaljerte, medisinske skildringer. 
Både av hva fosteret må gjennomgå hvis det blir født, og av hvordan en senabort gjennomføres. 

Varmt og flott spilt 

Med denne nøytrale formen og hovedrolleinnehavernes varme, følelsesladde skuespill, blir opplevelsen av å stå foran et så vondt og umulig valg nesten uutholdelig sterk. 

Filmen forteller ikke hvilket valg som er det «rette», men du uansett aldri kan bli helt sikker på at det du velger rett. 
Og at du må stå for valgene dine. 

Og sånn er jo livet ofte. 
Det må vi lære oss, eller velge, å leve med. 

Andre kinopremierer denne uken: 
