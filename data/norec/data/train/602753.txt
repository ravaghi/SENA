Middelmådig fra Woody Allen
Woody Allens nye film er stjernespekket, men det er ikke nok for å få filmen til å skinne. 

Wonder Wheel 

USA 2018 

Drama 

Regi: 
Woody Allen 

Manus: Woody Allen 

Skuespillere: 
Kate Winslet, Justin Timberlake, Juno Temple, James Belushi 

Aldersgrense: 6 år 

Den Oscar-vinnende filmskaperen har rukket å bli 82 år gammel, men han er fortsatt like produktiv og det kommer stort sett en ny film hvert eneste år. 
Kvaliteten er derimot veldig varierende, fra det nærmest geniale til det intetsigende. 
Hans nyeste film «Wonder Wheel» tilhører dessverre den sistnevnte kategorien. 

Historien utspiller seg på Coney Island i 1950-tallets New York. 
Av og til fortelles historien gjennom badevakten Mickey (Justin Timberlake), som ønsker å bli dramatiker, og han advarer oss derfor mot at skildringene hans er farget av dette. 
Han har også en sentral rolle som elsker til den desillusjonerte Ginny (Kate Winslet), som er utro mot sin andre ektemann Humpty (Jim Belushi). 
Hans voksne datter dukker opp på flukt fra mafiaen, og Mickey får et godt øye til henne. 
Sjalusidramaet er i gang. 

Filmen oppleves mer som et teaterstykke. 
Det kunne ha fungert, men historien mangler en skikkelig retning og ender opp med å føre ingensteds hen. 
Akkurat samme historie har blitt fortalt så uendelig mange ganger før, og bedre. 
Scenografien og koloritten er sjarmerende, men det er Kate Winslets prestasjon som redder stumpene, og gjør filmen middels severdig. 
