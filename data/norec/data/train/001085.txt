Snarveispop
Hiawata!: 
These Boys And This Band Is All I Know 

Skuffende enkle løsninger fra Oslopop-håp. 

Den nydelige singelen "Valley Boys" bar bud om et band som hadde reist indiekjerringa og børstet vekk alt debutalbumssmårusk man fant på They Could’ve Been Better Than Hiawata!, men fortsatt er Hiawata! kun øyeblikksvis glimrende. 

På These Boys And This Band Is All I Know fremstår de for ofte som lettvinte parafraseringer over andre solrike fuzzpopband, og i en såpass befolket og lite mystisk sjanger som dette holder det ikke i lengden å være enda et band som høres ut som Big Star, Eggstone, Posies, Irene, etc. 
Det er dessuten enkelt å bli lett irritert på vokalen her, som på eksempelvis ”Chocolate For Breakfast” og tittelsporet tar over lydbildet med sin nølende fremtreden og stenger de ellers fine låtene inne. 

Foruten nevnte ”Valley Boys” er ”Labrador” og ”Suburbs” de beste låtene fra et band som har et godt stykke igjen før de klarer å flyte uten ballast fra altfor velkjente powerpopformler. 
