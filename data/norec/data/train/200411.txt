TEST:Toshiba XD-E500 

Lover Toshiba mer enn de klarer HD, unnskyld, holde? 

Som hovedaktør bak det tapende HD DVD-formatet var det mange som forventet at Toshiba etter hvert ville slikke sine sår, og snart komme med en Blu-ray-spiller. 
Men over ett år etter at den japanske elektronikkgiganten erkjente nederlag i HD-krigen er det fortsatt ikke kommet noen slik spiller. 

Tvertimot så pøser Toshiba fortsatt penger inn i det trauste, tradisjonelle DVD-formatet. 
XD-E500 er siste skudd på stammen, og DVD-spilleren lover blant annet å forvandle DVD-samlingen din til "nær HD-kvalitet" ved å oppskalere signalet til høyeste HD-oppløsning - såkalt 1080p. 

Slike oppskaleringsspillere er ikke noe nytt. 
Det er nesten på dagen tre år siden vi testet to slike spillere for første gang, og begge gjorde svært godt inntrykk. 

Har så XD-E500s noe nytt å komme med? 
Og klarer den nærme seg HD-kvalitet, slik Toshiba påstår? 

Design 

Denne DVD-spilleren er på ingen måte noen tungvekter, og føles som et billig stykke elektronikk når du løfter den opp. 
Det er helt greit. 
Elektronikk behøver ikke veie 20 kilo for å gjøre jobben. 

Designet er heller ikke spesielt oppsiktsvekkende, så hvis du tilhører designeliten kan det godt være du rynker på nesa når du ser både spilleren og fjernkontrollen. 

Verre er det kanskje med menysystemet. 
Det skal du riktignok ikke bruke særlig mer enn én gang, men det ser fælt ut. 
Grove kanter rundt skrifta, glorete farger og en i det hele tatt ganske retro opplevelse - på en dårlig måte. 
Det får dog jobben gjort. 
Her finner du innstillinger for alt fra oppskaleringsgrad til undertekstspråk og signaltype på den digitale lydutgangen. 

XDE 

I denne menyen finner en også de tre parametrene som Toshiba gjør et stort poeng av i sin egen pressemelding. 
De er knyttet til bildebehandlingsteknologien kalt XDE, som skal gjøre det oppskalerte bildet mer fargerikt og kontrastfullt, i tillegg til å forbedre skarpheten. 

Et pussig poeng her er at du i menyen må velge enten det ene eller det andre. 
Du kan velge mellom "farge", "kontrast" og "skarphet" - men du kan ikke velge alle tre samtidig. 
Hvorfor en ikke både kan velge fargeforsterkning og økt skarphet sier manualen ingenting om. 

Bildekvalitet 

Sammen med en førstegenerasjons Samsung Blu-ray-spiller (BDP-1500) og det som nylig ble kalt "den beste TV-en vi har testet" av dinside.no, Philips PFL9803, lot vi Toshibaen kvesse klørne i ganske godt selskap. 

Med en HD-versjon og vanlig DVD-versjon av "American Gangster" tok det ikke lang tid å slå fast at Blu-ray fortsatt ligger et godt stykke foran sin forgjenger. 
Noe annet hadde vi strengt tatt ikke forventet, og Toshiba lover da heller ikke full HD-kvalitet fra XD-E500. 

Men hvor langt unna HD er det snakk om? 
(Teksten fortsetter under bildespesialen!) 

Den mest opplagte, umiddelbare forskjellen er støyen i bildet. 
Det kribler betydelig mer på DVD-kopien av Ridley Scotts gangsterdrama, og skarpheten er for så vidt også synlig bedre på Blu-ray-eksemplaret. 

Radikal forskjell er det likevel ikke alltid mellom de to kopiene. 
I mørke (natt)scener med sterke kontraster ser begge eksemplarene av "American Gangster bra ut", mens scener som foregår innendørs, eller i dagslys, favoriserer Blu-ray-formatet. 
Det er ikke overraskende. 

Hvor bra er bra? 

Vi ble en smule overrasket over å se at panoreringer fungerte best på Toshiba-spilleren, mens Samsung BDP-1500 i større grad stotret og hakket seg gjennom de samme scenene. 
Dette skyldes nok først og fremst to ting - at BDP-1500 er en førstegenerasjons Blu-ray-spiller, og at det er atskillig tyngre for prosessoren å tygge seg gjennom det høyoppløselige Blu-ray-materialet. 

Andre DVDer bekrefter for så vidt at Toshibaen gjør en habil jobb med å forbedre filmene, noe du for eksempel kan se på diagonaler i filmen. 
På en spiller som ikke oppskalerer vil disse ofte framstå som hakkete, mens de ser mykere ut på XD-E500. 
Men gjør den en mye bedre jobb enn to-tre år gamle oppskaleringsspillere fra for eksempel Oppo? 

Svaret på det kommer nok an på hvilken bildetype du foretrekker. 
Toshibaen er kanskje hakket skarpere, men Oppo 971H gjør fortsatt en beundringsverdig jobb til tross for sin alder. 
Glem heller ikke at mange nyere TVer gjør en utmerket jobb med å behandle videosignalet, så avhengig av hvilken TV du har kan det godt være at du ikke vil få så mye ekstra ut av for eksempel Toshibas fargeforbedring. 

I den grad noen fortsatt bryr seg om superlydformatet SACD, så kan Toshiba-spilleren heller ikke spille av SACD-er. 
Det kan derimot Oppos oppskaleringsspillere. 

Konklusjon 

Det er flere ting som er verdt å ta med i betraktningen hvis du vurderer XD-E500, hvorav den vesentligste er prisen. 

Rundt 13-1400 kroner må du ut med for Toshibas lille tryllekunstner, som selvfølgelig ikke tryller bra nok til å gjøre folk så forvirra at de ikke vet om de ser på Blu-ray eller DVD, men som likevel gjør en okei jobb med å forbedre DVDene dine. 

Glem heller ikke at du får bare 6-700 kroner mer får en ekte HD-spiller som også oppskalerer DVD-samlinga di, og hvis du virkelig er på sparebluss får du spilleren vi brukte i denne testen - Samsung BP-P1500 - til rundt 1500 kroner. 

For all del: 
Toshibas lettvekter gjør ingen dårlig jobb. 
Vi er bare litt usikre på om den har noen egentlig plass i folks hjemmekinoliv. 
