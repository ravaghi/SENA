Game of Thrones S03
Det blir ikke bedre enn dette. 

I anmeldelsen av de to første episodene av tredje sesong av Game of Thrones, skrev jeg at det så langt var «helt klart at også tredje sesong av Game of Thrones er velskrevet, velspilt og veldig spennende». 

Nå er alle de ti episodene av sesongen ute og jeg kan konstatere at dette er den beste sesongen så langt i Game of Thrones. 

Manus, regi og skuespill - alt sitter som det skal, og rollefigurene blir bare mer interessante etterhvert som vi lærer dem bedre å kjenne. 

Forfatteren George R. R. Martins univers i bokserien A Song of Ice and Fire er stort og det er mange rollefigurer å holde styr på i Game of Thrones, så det gjelder å holde tunga rett i munnen, men serieskapere David Benioff og D.B. Weiss sjonglerer alle de forskjellige historielinjene på en mesterlig måte. 

Vi følger aldri én historielinje for lenge av gangen, og alle de forskjellige figurene får den tiden de trenger på TV-skjermen slik at spenningskurven i serien sakte, men sikkert stiger for hver episode. 

Sjokkerte TV-seere 

Store forventninger har vært knyttet til denne tredje sesongen av serien fordi den inneholder hendelser som leserne av bokserien lenge har sett frem til. 
Fallhøyden er desto høyere, men som leser av bøkene selv, kan jeg si at sesongen absolutt sto til forventningene. 

Spesielt én hendelse har blitt mye omtalt, etter at sjokkerte TV-seere skjelte ut både HBO og forfatter George R. R. Martin i sosiale medier, sist uke. 

I denne episoden ble det klart for TV-seerne hvor kompromissløs forfatter George R. R. Martin er når det kommer til å fortelle historien, uten hensyn til hvilke rollefigurer som ryker med på veien, og som fan av bokserien var det gøy å se at dette ikke har forsvunnet på vei til TV-skjermen. 

Selv om episode 9 av sesongen var var den mest sjokkerende betyr ikke dette nødvendigvis at den beste. 
Alle episodene i sesongen holder høy kvalitet, men det er flere som utmerker seg. 

Spesielt var den fjerde episoden, når Daenerys tar kontroll over slavehæren i Astapor, et høydepunkt. 
Her viser den unge, men sterke kvinnen hvor skruppelløs og beinhard hun er villig til å være i kampen for makt og rettferdighet, og episoden endte med at jeg og mannen min satt og jublet i stua. 

Dette var bare ett av mange øyeblikk i løpet av serien som første til jubel, hyling, latter eller tårer. 

Sesongavslutningen var spesielt emosjonelt lada, og da rulleteksten gikk over TV-skjermen satt jeg igjen med en enorm følelse av respekt for menneskene som har laget denne serien, både foran og bak kamera. 

Strålende valg av skuespillere 

Æren for alle de strålende øyeblikkene i løpet av serien er fordelt mellom George R. R. Martin, manusforfatterne og regissørene av serien, men også mellom skuespillerne. 

Jeg kaster med i støvet for Nina Gold og Robert Sterne, som har hatt ansvaret for castingen. 
Alle skuespillerne er svært velplasserte i sine roller, og det har vært en fryd å bli kjent med de nye figurene som har kommet til denne sesongen. 

Det har vært spesielt spennende å følge med på Jojen Reed, spilt av Thomas Brodie-Sangster, og hans ferd nordover med Bran. 
Brodie-Sangster har en ro og et nærvær som passer perfekt for Jojen, og jeg gleder meg til å følge med på Bran og Jojens historielinje i neste sesong også. 

Som jeg nevnte i anmeldelsen av de første to episodene er også Diana Rigg som Lady Olenna Redwyne, et sterkt bidrag til rollelista, for ikke å glemme norske Kristofer Hivju som gjør seg utrolig godt i rollen som den hardbarka Tormund Giantsbane. 

Spennende karakterutvikling 

Når det er sagt så er det rollefigurer fra den forrige eller første sesongen som jeg har blitt mest glad i denne sesongen. 
Game of Thrones er et karakterdrama og derfor er det utrolig interessant å følge med på hvordan figurene utvikler seg. 

Jaime Lannister, spilt av danske Nikolaj Coster-Waldau, er den rollefiguren som kanskje har gjennomgått den største forvandlingen denne sesongen. 
Han og den kvinnelige ridderen Brienne of Tarth reiser sammen på veien tilbake til King's Landing og et slags vennskap utvikler seg mellom dem. 

Etterhvert som han får verdigheten frarøvet og lærer den harde leksen om at pappa ikke alltid kan hjelpe ham, så ser vi også en mer human side av Jaime som ikke har kommet like godt frem før. 

I en badescene i episode fem, der Brienne må hjelpe Jaime med å vaske seg, ser vi den ellers så glattpolerte ridderen i et nytt lys. 
Nikolaj Coster-Waldau spiller strålende som en mann som har mistet mer enn han trodde var mulig, og scenen mellom ham og Gwendoline Christie som spiller Brienne er sår og vond å se. 

Ygritte, spilt av Rose Leslie, er en annen rollefigur som har hatt en interessant utvikling denne sesongen. 
Etterhvert som hun blir mer og mer involvert med Jon Snow sliter hun med å velge hvor er det hennes lojalitet ligger. 
Leslie klarer å formidle 
Ygrittes indre konflikt på en svært overbevisende måte, og jeg synes hun er et virkelig godt valg av skuespiller for figuren. 

Arya, spilt av Maisie Williams må også nevnes som en ekstra sterk rollefigur denne sesongen. 
Den tapre, lille jenta har måttet gjennomgå så mye, og Williams spiller utrolig godt som ei lita jente som ikke har noe mer å tape. 
Hun var spesielt god i sesongavslutningen, der vi virkelig får et inntrykk av hva som kan skje med et pikesinn under omstendighetene hun har måttet leve i. 

Også må vi ikke glemmer Tyrion, spilt av Peter Dinklage - han fortsetter seiersrunden som den beste rollefiguren i serien. 
Det er vondt å følge med på hvordan Tyrions ubarmhjertige far Tywin behandler sin sønn, og Dinklage spiller med en troverdighet som gjør at Tyrions sårhet skjærer meg inn i sjela. 

Kan det bli bedre? 

Jeg har lest alle bøkene i George R. R. Martins A Song of Ice and Fire flere ganger, så jeg vet at eventyret såvidt har begynt - det er mye mer å glede seg til i sesongene som kommer! 

Likevel er jeg spent på hvordan serieskapere David Benioff og D.B. Weiss skal klare å overgå sesong tre av Game of Thrones, for sesongen er av så høy kvalitet at det skal mye til å toppe den. 
Vi får bare håpe at seriemester HBO og alle de involverte fortsetter å levere like godt som de har gjort til nå. 

Uansett så kommer ventetiden frem til april 2014 og neste sesong til å bli svært lang. 
Jeg vil at dette episke eventyret av et karakterdrama skal fortsette i dag! 
