MIN-ensemblet «OleBullsHits»
Musikk av Grieg, Bull, Sæverud etc. i arr. av Bjørn Andor Drage (Eurydice) 

Heftige hits fra Grieg og Bull 

Ensemblet Musikk i Nordland og lederen Bjørn Andor Drage driver befriende gjøn med musikalske nasjonalskatter på den nye platen «OleBullsHits». 
Her får Bull, Grieg, Sæverud og flere gjennomgå i Bjørn Andor Drages spenstige arrangementer. 
Han har frisket opp originalmaterialet med temmelig fri hånd både rytmisk, instrumentasjonsmessig og harmonisk, og i kombinasjon med en god dose humor svinger det som bare det. 

I «Samejentas søndag» joiker den originale seterjenta. 
I «Våtdressmarsj» (Valdersmarsj), spiller ensemblet marsjen nesten autentisk i starten - bortsett fra en liten rytmeforskyvning. 
Men så kommer det flere sånne, små instrumentale variasjoner, og hele greia snubler av gårde. 

Dette er en fornøyelig plate, og ensemblet spiller utmerket. 
Likevel kunne Drage godt tatt det hele enda lenger ut, og ikke minst variert virkemidlene mer - etter som klangbildet setter seg i øret virker det ikke så overraskende lenger. 
Men morsomt er det, hele veien. 
