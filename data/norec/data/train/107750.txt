Donna Summer «The Journey: The Very Best Of Donna Summer»
(Island/Universal) 

TV-annonsert slurvesamling 

Hun får sjelden ros for det, men Donna Summer er en av de mest innflytelsesrike artistene i populærmusikkhistorien. 
De mektige, mesterlige discoeposene hun skapte sammen med Giorgio Moroder og Pete Bellotte i München i annen halvdel av 1970-tallet, har vært av uvurderlig betydning for så å si alt som er laget av dansemusikk siden. 

Hvilket betyr at behovet for en god, representativ Donna Summer-samleplate er relativt skrikende. 
«The Journey: The Very Best Of Donna Summer» løser ingen problemer. 

For det første gir balansen mellom det tidlige, radikalt innovative materialet («I Feel Love», «Love To Love You Baby») og de senere, klart mer ordinære tingene (heri opptatt de mange forsøkene på å revitalisere karrieren hennes gjennom 1980- og 90-tallet) et ufullstendig inntrykk. 
Å yte den første delen av karrieren hennes rettferdighet forutsetter simpelthen at man rydder plass til en eller flere av de lange «suitene» Moroder og Summer konstruerte på denne tiden, fremst blant dem den fortsatt svimlende sexy, nesten sytten minutter lange versjonen av «Love To Love You Baby». 
Og hvor er «Sunset People»? 
«Dim All The Lights»? 
Snodigst av alt: 
Hva skjedde med de to nye Moroder-samarbeidene som det uinspirerte omslagsessayet hevder er inkludert? 
De er jo ikke her, jo! 
