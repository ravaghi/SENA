Godt skremt
Regi: 
David Koepp. 
Med Johnny Depp, Kyle Allatt, Maria Bello, Len Cariou, Charles Dutton, Timothy Hutton, John Turturro. 
Amerikansk. 
Thriller - 15 år, egnet voksne. 

En av sommerens råere underholdningsfilmer, fint toppet av en stålende opplagt Johnny Depp. 

Det er nesten mystisk, dette med Depp: 
Han er aldri dårlig! 

Og slett ikke denne gangen. 
Enda en gang tilfører han den unike dose eksentrisitet som nesten bare han kan. 
Depp spiller en nevrotisk krimforfatter med skrivesperre, nylig sviktet av sin skjønne hustru. 
Alt går på tverke, han befinner seg i et forsoffent eksistensvakuum i sitt isolerte hus i skogen. 
Som om dét ikke er nok: 
Opp dukker en voldelig og påståelig sørstatsbondetamp. 
Som hardnakket hevder at Depp her stjålet en av hans noveller. 
Og sier seg villig og i stand til de grusomste handlinger, dersom ikke... 
Historien er egentlig ført i pennen av skremmemesteren Stephen King. 
Det føles. 
Og sees. 
Det blir heavy etter hvert. 
Men det kan tåles, ikke minst fordi ørsmå og kontante humor-kruttlapper smeller av både her og der. 

Vi gir oss likevel ikke helt over. 
For filmen avsluttes litt mer klisjéaktig enn den bygges opp. 
