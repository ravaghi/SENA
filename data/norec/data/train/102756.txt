Anmeldelse:Millennium på amerikansk 

(VG Nett) 
Den første av de tre Millennium-filmene på amerikansk er faktisk meget gode greier. 

«The Girl With The Dragon Tattoo» 

USA. 
15 år. 
Regi: 
David Fincher. 

Med: Rooney Mara, Daniel Craig, Stellan Skarsgård, Christopher Plummer, Robin Wright, Embeth Davidtz. 

Det er ikke engang tre år siden det svenske forelegget, «Menn som hater kvinner», hadde premiere. 
Dette er en såkalt remake, en amerikansk nyversjon. 

Remakes har sin sørgelige historie. 
Denne gang går det imidlertid ikke «galt». 
Som krimthriller er den nemlig vel så effektiv og drivende som Niels Arden Oplevs original. 

Resten blir ren synsing, ikke minst fordi originalen brakte Noomi Rapace til stjernestatus, og denne filmen kommer med det relativt nye navn Rooney Mara som den skakkjørte, utnyttede, men likevel grassat effektive Lisbeth Salander. 

Personlig fortrekker jeg Rapace, hun er mørkere, mer sexy og har mer kjerne. 
Men Rooney Mara mer sannsynlig som det offeret hun i utgangspunktet er. 

Michael Nyqvists journalisthelt Mikael Blomkvist er mer sosialdemokratisk svensk enn Daniel Craigs noe skarpere versjon. 
Men begge fungerer utmerket. 

Slik kunne man fortsatt: 
Sammenlignet bilde for bilde, tendens for tendens, steg for steg. 
Men det gir begrenset mening; første film er allerede anmeldt. 

At denne filmen fungerer helt glimrende, uansett, er bevist ved at selv om man kjenner figurene, selv om plottet er kjent, selv om intrigene er løst tidligere, blir man likevel revet med. 
Og dét i enn sånn grad at man etter kort tid glemmer å sammenligne. 

Selve kjernen i historien, den uunngåelige whodunnit, er jo til overmål ikke verdens største mysterium. 
Da gjenstår hvordan historien er fortalt, hvor fortettet miljøskildringen er, hvordan den brutale volden - ikke minst den seksualiserte volden - fungerer i det store og hele. 

Og da blir hovedsaken: 
«The Girl With The Dragon Tattoo» er smart, kjapp, meget veltilpasset og energisk thriller med alle detaljer på plass og et meget presist driv. 

Meget godt gjort! 

Norsk premiere er onsdag. 

JON SELÅS 
