X-unge mot Bacon-bombe
Mye stilig ødeleggelseslyst, men litt for snuppete og snakkesalig ungdoms-versjon av X-men. 

X-men: 
First class. 

Amerikansk sci-fi eventyr. 
2011. 
2 timer, 12 minutter. 
11 år. 
Regi: 
Matthew Vaughn. 
Med: 
James McAvoy, Michael Fassbender, Jennifer Lawrence, Kevin Bacon. 

Det finnes en god del vellykka visuell vilterhet i X-men-filmen, men den består ellers av for mye småpratende, vær-den-du-er-aktig Disney Channel og for lite dyriskhet og eventyr. 
Her mangler gigantiske mengder rå moskus-sjarm. 
Vill flått ville ha virket skumlere. 
Agurk med e-coli også. 

Det kalles en prequel. 
Man tenker intenst på det som skjedde før. 
Magneto (som ble spilt av Ian McKellen i enerfilmen i 2000) er opprinnelig en jødegutt i 1944 som skriker av psykisk smerte da den deutschiske slags Doktor Abuse (Kevin Bacon) dreper mor hans i konsentrasjonsleir. 
Bacon forsøker først sin mirakuløst smertefulle tysk-uttale, men dama overlever, så han trekker pistol. 
Professor Xavier (seinere Patrick Stewart) er opprinnelig en pinglete britisk guttunge i amerikansk slott og spilles av James McAvoy med en jentesnill, tynnsjela Potter-personlighet. 

Handlingen foregår i 1962, og sluttpoenget er at den onde supermutanten Bacon har tenkt å svi verda ved å lokke russerne til å sette raketter på Cuba. 
President Kennedy snakker alvorlig i dokumentarisk svart hvitt, men det ser ikke ut som sekstitall, det høres ikke ut som sekstitall og den friske ungdomsgjengen ser egentlig ut som om den kommer fra Justin Bieber-konsert og sitter i peisestua og bytter Hannah Montana-kort. 

Akkurat det gjør ingen ting, for de færreste fant noe de likte i 1962. 
Men frodigheten og galskapen i de to første X-men-filmene savner jeg. 
Hugh Jackman er borte, Halle Berry, Famke Janssen, James Marsden, Anna Paquin. 

Den første "Fantastic Four"-filmen (2005) skuffet med den uforståelige svakheten at du fikk følelsen av å være på besøk i et nyinnflytta legesenter eller rekreasjonslokalene til et litt for rikt reklamebyrå. 
"X-men: 
First class" lider også av streithet. 
Det er ikke moro her. 
Det er mer spennende i kjelleren på Stavanger museum. 
Guttene og jentene kan fiffige kunster, men de er mindre oppsiktsvekkende enn småflinke ungdomsskole-elever i Norske Talenter. 
Alex Rosén ville skilt seg ut som det verste råskinnet i dette selskapet, sjøl om Michael Fassbender ville ha tatt en god annenplass som den mørksinna Erik. 

Handlingen går ut på at gene-nerdene skal samarbeide med CIA, for Kevin Bacon er i ferd med å omgjøre seg sjøl til ei A-bombe, siden han allerede har atomer i uorden. 
Det mest spennende med Kevin er at han utstyrer seg med en styrthjelm som kunne ha tilhørt den legendariske Toys R Us-rapperen Vanilla Ice for ikke å bli forstyrra av telepatikere. 
Handlingen ble jeg aldri særlig engasjert av, for jeg vet at jorden ikke ble utsletta i 1962 og heller ikke i mai 2011. 
Følg meg på Twitter: 
@arilabra 
