Neil Young:«Greatest Hits» 

(Reprise/Warner) 

Han er helt gæren, vet du 

Tji-hi, her snakker vi det siste ordet i ekstrem vinylnostalgi. 
Denne samlingen med Neil Youngs seksten mest kjente sanger (han har basert utvalget på salg, radiospilling og nedlastning fra nettet), selges komplett med en DVD med de samme låtene i såkalt «DVD-Audio»-kvalitet. 
Disse lydsporene er akkompagnert av filmopptak av de opprinnelige vinylutgavene som snurrer på skjermen - med stiften der den skal være og i «real time», må vite. 
En dypt meningsløs, men likevel smått sjarmerende dusteidé fra en av rockens tyngste velfungerende eksentrikere. 

Du får kjøpt albumet som en vanlig CD også, og rent intuitivt høres en enkel Neil Young-samling ut som en forferdelig ting. 
Så omfattende er produksjonen hans, at seksten sanger aldri kan bli mer enn pirking i overflaten. 
«Greatest Hits» vektlegger da også de tidlige, storøydmarihuanasteine «liten-gutt-i-en-stor-slem-verden»-balladene hans, på bekostning av den kompromissløse rock'n'roll-vriompeisen mange foretrekker. 

Men det som ikke er her, gjør ikke det som er her, dårligere. 

MORTEN STÅLE NILSEN 
