The Cribs - «Ignore The Ignorant»
(Wichita/Tuba) 

Gitarhelt kaster bort tiden. 

Til å være så til de grader mest kjent som gitarist i legendarisk, forhenværende band, har Johnny Marr egentlig gjort det helt OK i etterkant av The Smiths. 
Han har bitt bra fra seg i både The The, Electronic og Modest Mouse. 

Men han trives tydeligvis best med å slutte seg til allerede etablerte band, muligens klok av skade etter at konstellasjonen Johnny Marr & The Healers ikke tok helt av. 
Så her er han på plate nummer fire med The Cribs, et band av typen det går 13 på dusinet av i UK, og det er litt vanskelig å skjønne hvorfor Marr vil bruke tid på dette. 
Han pleier jo å trives bak karaktersterke frontfigurer; de tre brødrene som utgjør The Cribs for øvrig er en temmelig grå gjeng både visuelt og musikalsk. 

Enda pussigere blir det av at Marrs gitararbeid her er lite oppfinnsomt - fint, men klart uspektakulært. 
Singelen «Cheat On Me» scorer høyt på ren og skjær entusiasme, men som helhet låter «Ignore The Ignorant» som et glemt britpopalbum fra 1996; glemt med grunn. 

ANBEFALTE KJØP: 
«Cheat On Me», «We Share The Same Skies», «City Of Bugs». 
