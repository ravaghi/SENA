Støyrockens ensporede disipler
Men godkjent eksamen fra Sonic Youth-skolen for The Megaphonic Thrift. 

||| 
ALBUM: 
The Megaphonic Thrift har satt seg fore å slå et seriøst slag for den gitardrevne og støyende indierocken. 

Gjengen har allerede fått vist seg frem på utmerket vis med EP'en «A Thousand Years of Deconstruction». 

Under Bylarm for to uker siden fortalte de også med at de er et band å regne med også i konsertsammenheng. 

Som EP'en bar bud om, er det Sonic Youth, Built To Spill og en dæsj Motorpsycho, for å bruke hjemlige referanser, i skjønn harmoni. 

Gjengen har et godt håndlag med komponent-sammensetningen, kraftige gitarvegger som brytes opp av lune melodier og noen velplasserte støypassasjer hvor Richard Myklebust insisterende røst trekker låtene sakte men sikkert fremover. 

Aberet er at bandet stort sett er limt fast i samme sporet hele veien til mål. 

Helheten hadde fått et løft med et par avstikkere underveis. 
