Vellykket igjen
Det måtte komme en oppfølger. 
Forrige gang Vamp var i full symfoni med Kringkastingsorkesteret, for fem år siden, solgte de rundt 150.000 album. 
Slike salgstall er det nesten ingen som når lenger, men de som velger å kjøpe cd-utgaven får en fin musikkpakke med teksthefte og det hele. 

Denne konstellasjonen fungerer utmerket denne gangen også. 
De mest vellykkede er nok åpneren «På bredden» og «Et nytt land». 
Flere av Vamp sine låter får en ekstra dimensjon med vokalbidrag fra Eivør Palsdottir fra Færøyene. 
Hør bare hennes sterke vokalprestasjon på «Tir n'a noir». 
Palsdottir får også slippe til med en egen låt. 

Dette er flott å lytte til hele veien. 
Det er slik det pleier å være med Vamp. 
