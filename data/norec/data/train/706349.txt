Herlig hyllest til Nelson Mandela
Stemmer kommer og går, blir avløst og fletter seg sammen. 

Soweto Gospel Choir: 
"Freedom" (Shanachie/Border) 

18. juli ville Nelson Mandela (1918-2013) ha fylt 100 år. 
I den anledning har Soweto Gospel Choir tatt for seg sanger fra frigjøringskampen i Sør-Afrika. 

Koret er kanskje ikke like kjent som Ladysmith Black Mambazo, men også de har grammypriser å vise til. 
Dessuten er Soweto et sterkt navn, stedet som ble et vendepunkt etter at skoleungdommer ble skutt og drept av politiet under en protestmarsj. 

Her er sanger av veteraner som Miriam Makeba, Letta Mbulu og Harry Belafonte, og en bit av Peter Gabriels "Biko" dukker opp. 

De tar også noen sidespor, som å inkludere "Hallelujah", en av de få hørbare versjonene utenom Leonard Cohens egen. 
De oversetter sangen til ett av de seks – av 11 – sørafrikanske offisielle språkene de behersker. 
Flott er det i hvert fall, ikke minst på grunn av stemmevekslingen som går igjen på hele platen. 

De er snaut 50, men har styrken til et helt land. 

Beste spor: 
"Sabshiya Abazahli/Sabela/Thula Mtanami", "Ibambeni Webafana", "Bawo Thixo Somandla", "Freedom medley: Jikijela/Rolihlahla Mandela". 
