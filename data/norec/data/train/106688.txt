Karpe Diem «Rett fra hjertet»
Karpe Diem griper dagen. 

«Å være drittsekk er blitt en jævla trendting», ræpper Magdi og Chirag på avslutningssporet «Deja vu», og det oppsummerer på mange måter budskapet til Karpe Diem på debutalbumet; Mer anti-gangsta' har nemlig norsk hiphop aldri vært! 
Isteden omfavner de hjertelig det positive, humanistiske synet som ligger implisitt i navnet (carpe diem - grip dagen), hvilket er et stort pluss. 

Duoen har en ganske frenetisk ræpp-stil, men sjonglerer til tider med ord på en fabelaktig måte («Kampen mot klokka») og har dessuten evnen til å finne fengende hooks som også vil fungere svært bra live («Piano», «Show»). 

Likevel er hverken beats eller produksjon gjennomgående oppfinnsomme nok til å motvirke at monotonien slår inn flere steder. 
Det holder ikke med funky allsang-hooks når det skjer for lite i løpet av resten av sangen. 
Når det er sagt, skal det godt gjøres å finne friskere norskspråklig ræpp akkurat nå. 

LAST NED: 
«Piano», «Galskap», «Hørt det før» og «Rigveda 10.90». 
