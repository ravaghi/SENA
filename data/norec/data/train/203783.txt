TEST:Verdens raskeste eksterne SSD 

Rå ytelse, men prisen er like vill. 

Det skal godt gjøres å finne en bærbar PC med en vanlig harddisk i, men snurrediskene, som de ofte kalles, er fortsatt til stede i stasjonære PC-er og som eksterne lagringsdisker. 
Mye av årsaken til at harddisken fortsatt har en tilstedeværelse i markedet for ekstern lagring, er fordi prisen fremdeles er forholdsvis høy for de mye raskere SSD-diskene (Solid-state drive). 

Mens man kan få en ekstern harddisk med 4 TB til drøyt tusenlappen, får man til samme pris en SSD med ikke mer enn 500 GB lagringsplass. 

Fordelen med å velge en SSD kontra den tradisjonelle harddisken, er først og fremst hastigheten. 
Dagens SSD-er er mye raskere, samtidig som de er mer holdbare enn de noe ømfintlige snurrediskene. 

SSD-ene tar over 

Tidligere i år testet vi Samsungs SSD EVO 860-disk, riktignok intern lagring, men det er et fint eksempel på hvor rask lagringen er blitt. 
Den eksterne SSD-en vi har hatt inne på testbenken nå, er helt i en annen klasse og er faktisk første i sitt slag. 

Mens EVO 860 er en SATA-disk, er Samsung X5 en SSD av typen NVMe. 
Dette er samme lagringsbrikke som sitter i MacBook Pro og de beste Ultrabookene med Windows 10, blant annet Lenovo ThinkPad X1 Carbon som vi har brukt under testingen. 

To store fordeler den har over de vanlige SATA-diskene er at NVMe er ganske mye raskere og er mye mindre slik at de får plass i enheter som ultratynne PC-er. 

Dessverre er det ikke slik at man kan koble Samsung X5-disken til hvilken som helst PC og dra nytte av superrask dataoverføring. 
Å ha en PC med USB-C er heller ikke nok: man er nødt til å ha en PC (enten Windows eller macOS) utstyrt med Thunderbolt 3. 
Samsung gjør det klart at X5 ikke fungerer med datamaskiner som har USB-C uten Thunderbolt 3 eller USB-A (2.0 eller 3.0). 

Selskapet anbefaler også at PC-en som den eksterne SSD-en kobles til, har en intern lagringsbrikke som er like rask eller raskere enn X5. 
Så for å dra full nytte av brikken, bør du også ha et system som er utstyrt med NVMe-lagring. 

Oppsett og utforming 

Det er ikke hokus pokus å komme i gang med Samsungs lynraske lagringsbrikke, og du kan enkelt koble den til USB-C-kontakten på PC-en din og begynne å overføre filer. 
Man kan også installere programvaren Samsung Portable SSD Software som kan brukes til å oppdatere fastvaren til X5, endre navn på disken og aktivere passordbeskyttelse for å sikre filene dine hvis noen med onde hensikter får tak i den. 

Har du flere eksterne lagringsenheter fra Samsung, kan du konfigurere dem i samme program. 

Selve disken har en overside som er utformet i magnesium og Samsung sier X5 skal tåle fall på 2 meter uten at enheten går i stykker. 
Dette er en av fordelene med SSD fremfor harddiskene; ingen bevegelige deler som betyr at de er mer motstandsdyktige. 
Ta også med at de er helt stillegående. 
Undersiden består av en ru overflate i plast som sørger for at X5 ligger stødig på skrivebordet. 

I motsetning til eksterne harddisker, er de eksterne SSD-ene forholdsvis små og X5 er faktisk mer lommevennlig enn smarttelefonen din. 
Vekten er på kun 150 gram. 

Gjør dette for maksimal ytelse 

Hastighet er kanskje det viktigste, foruten pris, når man skal velge ekstern lagring, og da er det ingen som kan måle seg med Samsung SSD X5. 
Dette er de offisielle tallene: 

Slik er oppsettet på test-PC-en: 

I de første ytelsestestene av X5 ble vi litt overrasket i negativ forstand. 
Tester i verktøyene Atto og CrystalDiskMark viste at lesehastigheten var solid og somtrent som lovet av Samsung, men skrivehastigheten var ikke mer enn 600 MB/s. 
Vi tok dermed kontakt med Samsung for å finne ut hva som var galt. 

Det viste seg at man må aktivere «skrivehurtigbuffer på disken» under SSD-ens innstillinger, noe som gjorde susen. 

Under «Skriv hurtigbuffer-policy» står det: 

«Forbedrer systemytelse ved å aktivere skrivehurtigbufferen på enheten, men et strømbrudd eller feil på utstyret kan resultere i datatap eller feil.» 

For aller best ytelse aktiverte vi også «Bedre ytelse» under Fjerningspolicy. 
Hurtigfjerning er aktivert som standard og da kan man nappe ut kabelen uten å risikere at noe går skeis. 
Med bedre ytelse aktivert må man trykke på« sikker fjerning av maskinvare» før man kobler fra SSD-en. 
Greit å være obs på. 

Disse innstillingene finner man ved å høyreklikke på Samsung X5 i filutforsker – velge Egenskaper – Maskinvare – Egenskaper – Endre innstillinger (krever admin-tilgang) og Policyer. 

Super, men litt variabel ytelse 

Når det var gjort, var overføringshastigheten mer i den gaten vi hadde forventet. 
Da fikk vi disse resultatene i Atto og CrystalDiskMark: 

Ved overføring av en fil på rundt 10 GB fra PC til SSD og SSD til PC var hastighetene følgende: 

Som du ser, var lesehastigheten – altså fra PC til SSD – mer stabil enn skrivehastigheten – SSD til PC – der overføringen i starten var rask før den sank rundt halvveis til så lavt som rundt 350 MB/s. 

Overføringen til og fra Samsung T5 er, en ekstern SSD med SATA-grensesnitt, som du kan se i bildene under, mer stabil og ligger jevnt på 330 MB/s. 

Konklusjon 

Det er ingen tvil om at Samsung X5 er en rask, ekstern SSD. 
Til tider er den disken superrask, men hastigheten når man overfører fra SSD-en til PC-en er noe ustabil. 

Akkurat nå er vel spørsmålet om hastigheten til X5 kan veie opp for den høye prisen Samsung skal ha for den. 
Et raskt søk på Prisjakt viser at det koster snaut 6900 kroner for modellen på 1 TB, T5 med samme lagringsplass – dog på ingen måte like rask – finner man til drøyt 2700 kroner. 

Av den grunn har vi litt vanskeligheter med å anbefale Samsung X5 fremfor T5 på nåværende tidspunkt, med mindre man vil ha det beste av det beste og pris er ikke et spørsmål. 
Uansett er det ingen tvil om at NVMe-brikkene er fremtiden og vil bli enklere å anbefale når prisen er litt mer levelig. 
