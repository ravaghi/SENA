Sår spøkelsesskrekk
Spøkelseshus med solid grunnmur 

HANDLER OM: 
En økonomisk utfordret familie med en kreftsyk sønn må flytte nærmere sykehuset hvor gutten får behandling. 
Utleieren av huset de velger, utelater imidlertid å fortelle om de bekmørke hemmelighetene som skjuler seg i kjelleren. 
Hemmeligheter som inkluderer uggen spiritistisk forskning, tortur og generell galskap. 
Husets tidligere leieboere har slett ikke tenkt til å la kreftsyke Matt være i fred; 
Inn med eksorsisten! 

DOM: 
Filmen er basert på en historie fra virkeligheten, sågar videreformidlet av det nyhetsbyrået AP på slutten av 80-tallet. 
Det gir selvsagt ekstra gysevaluta for pengene til en sommerskrekk som trygt holder seg til genrekonvensjonene, men som likevel hever seg over gjennomsnittet. 
«The Haunting in Connecticut» er mer eller mindre fri for bildeskjønne pappfigurer som pleier å befolke slike filmer. 
I stedet tar man seg tid til å utvikle en litt sår familiehistorie som griper såpass at man holder seg til stolen når spøkeriet tar av. 

Husets detaljrike scenografi maner fram en nifs stemning og regissør Peter Cornwell roper ikke Ulv med Bø!-effektene, Han porsjonerer dem stramt. 
Men hvorfor fortsette mens leken er god (ond) og seerne har fått en etter forholdene plausibel forklaring på helvetet i kjelleren? 
Tilleggsslutten vi får servert er en høyst unødvendig ekstraomgang. 

ØYSTEIN DAVID JOHANSEN 
