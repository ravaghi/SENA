Ambisiøst og til tider omstendelig om Amalie Skram
Brev og dagbøker er sentrale kilder i en annerledes collage-bok om bergensforfatteren. 

De siste årene har trenden innenfor biografisjangeren vært å tilstrebe mer etterrettelighet. 

Biografer er blitt mer forsiktige med å ta seg dikteriske friheter, for eksempel er det få som opptrer som allvitende fortellere med tilgang til historiske personers tankeliv. 

Det har gjort biografisjangeren mer saklig og stueren - men også mer tørr og kjedelig vil noen si. 

I det voluminøse verket «Blodet i årene» går Merete Morken Andersen motstrøms i forhold til denne trenden. 

Her møter vi en forfatter som ikke sjenerer seg for å gjengi tankene til en hel rekke nasjonale og internasjonale kunstnere fra midten av attenhundretallet og fremover. 
Tiden kalles «Det moderne gjennombrudd». 

Boken baserer seg på en mengde kilder hentet fra det som en gang het «privatliv», det vil si brev og dagbøker. 

Det siteres mye fra kildene, og den litterære fremstillingsformen bygger på denne informasjonen. 

Andersen har brukt historiske fakta til å lage dramatiske scener der alt fra Friedrich Nietzsche, Sigmund Freud, Paul Gauguin, Georg Brandes, Vincent van Gogh og andre berømtheter opptrer som fiktive utgaver av seg selv. 

«Blodet i årene» konsentrerer seg i stor grad om kunstnernes privatliv, og ligner til tider en litterær attenhundretallsversjon av «Se og Hør». 

Her er mye saftig sladder, men også omstendelige og stillestående dagbokreferater. 

Boken er ikke kronologisk ordnet. 
I stedet er den delt opp i temabolker, der Amalie Skrams liv og forfatterskap blir brukt som prisme for tidsånden. 

Gjennom tema som «Frihet», «Slekt» «Kjærlighet» «Galskap» og «Død» klarer boken å løfte frem sammenhenger mellom Skrams bøker, hennes liv og den moderne tids inntog. 

«Galskap» er den beste av disse temabolkene. 
Den er godt strukturert, og får tydelig frem hvilke strømninger som er i tiden og hvordan de påvirker kunstnerne og kunsten. 

Temabolken «Frihet» er mer diffus, muligens fordi emnet er så stort. 

Til tider er det uklart hva slags frihet som er tema, men seksuell frihet er i hvert fall et nøkkelord. 
Hans Jæger og Christian Krogh er tildelt god plass både i dette og i andre kapitler. 

Boken er en collage, som monterer sammen ulike tekster. 
Blant annet er sitater fra «Skikk og bruk» montert inn slik at leseren selv lærer ett og annet om sømmelig adferd på attenhundretallet. 

I motsetning til fagbøker som plasserer kunst i større faghistorisk sammenheng, overlater «Blodet i årene» sympatisk mye til leseren. 

Inntrykket jeg sitter igjen med er at attenhundretallets kunstnere og intellektuelle var en lutfattig, men sammensveiset gjeng. 
Paris var stedet å dra for å få kontinentale impulser. 
Med på kjøpet fikk man fyll, hor og livsfarlig syfilis. 

«Blodet i årene» har også mer faglige ambisjoner. 
Merete Morken Andersen mener å finne et mønster mellom enkeltkunstnere og relasjonsforstyrrelser mellom foreldre og barn. 

Jeg synes det faglige blir noe spekulativt og virker umotivert. 
Språklig er boken befriende fri for fagsjargong, men litt for glad i klisjeaktige metaforer som «hull i hjertet» og hyppig bruk av malende adjektiver som «mørke» og «grenser». 

Det er også laget et nettsted til boken. 
Tekstene på dette nettstedet har mange skrivefeil og hadde tjent på å ta et par ekstra runder med språkvask. 
