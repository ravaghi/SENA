Asus UX30
Liten, lett og lekker, men duger den? 

Produsentene av bærbare PC-er har fått mye kritikk for dårlig design, men omsider ser det ut til at bildet er i ferd med å endre seg. 
Flere produsenter har snudd på flisa og har lansert modellserier med tydelig vekt på - mer eller mindre vellykket - design. 
Maskinen fra Asus vekker umiddelbart positiv oppsikt, her er det ingen tvil om at designet har blitt prioritert langt høyere enn tidligere. 

Samtidig er maskinen utstyrt med komponenter som utmerker seg med høy ytelse og/eller lavt strømforbruk - en oppskrift som lover godt. 

Design og mote 

Maskinen finnes i både metallfinish og i sort, i begge tilfeller er det topp av børstet aluminium som gjelder, i kombinasjon med matt plast i underdelen. 
Profilen er elegant, med runde hjørner, nesten aerodynamisk profil og slanke linjer. 

Når du åpner lokket ser vi fremdeles et gjennomført design, men her er vi ikke like begeistret over alle valg av løsninger og materialer. 

Skjermen har en blank overflate som dekker helt ut til kanten av lokket. 
Det er stilig, men blanke skjermer på bærbare er fremdeles en moteretning og etter denne testerens mening omtrent like praktisk som platåstøvler med stilletthæler. 
Skjermen har også en begrenset betraktningsvinkel som du vil ha problemer med på fly og alle andre steder hvor du ikke kan legge skjermen tilstrekkelig bakover. 
Forøvrig har skjermen LED baklys og leverer under gode forhold et utmerket bilde. 

Tastaturet har tilsynelatende små taster med relativt store mellomrom, men det er ok i bruk. 

Pekeplaten er en del av støtteflaten, med nedsenkede spor på hver side og en ruglete overflate. 
Førsteinntrykket var at dette ga en litt rar følelse, og dette inntrykket har holdt seg. 
Knappene er ikke delt på midten, her er det en vippe med en fingerbreddes dødsone midt på. 

Så har vi alle klistremerkene, som ikke lar seg fjerne uten videre. 
Dette gjelder jo alle Windows-bærbare, og gir etter vår mening et litt "harry" inntrykk. 
Slike merker hører hjemme på profileringsmaterialet i butikker og utstillinger. 
Når maskinen er kjøpt og tatt i bruk har de ingen annen funksjon enn å ødelegge designet. 

En annen ting som er synd er at fingermerker synes ekstremt godt på den sorte, børstede overflaten. 

En fin detalj er at portene er skjult bak deksler som går i ett med bunndelen. 

På venstre side sitter det største lokket over VGA, HDMI, nettverk og USB, her er hengslingen av gummi. 

På høyre side sitter det 2 USB-kontakter og utgang for hodetelefon. 
Her er hengslingen i plast, som en del av selve luken. 

En veldig fin detalj er at strømforsyningen er liten og at nettledningen også er kort og kompakt, med standard ujordet eurokontakt. 

Men alt i alt er det en meget stilig maskin, nettopp derfor blir man desto mer oppmerksom på de irriterende detaljene. 

Ytelse 

Prosessoren kommer fra Intels ULV-serie (Ultra Low Voltage), som har et svært lavt strømforbruk. 
Det er en Core2 Duo, så ytelsen er rimelig god. 
Men hastigheten på 1,3 GHz begrenser selvsagt ytelsen i forhold til de strømkrevende utgavene. 

Nedenfor ser du ytelsesmålingene sammenlignet med vinneren i vår siste test av bærbare PC-er 

Batteriet er lite og har 3 celler, her er det designet på maskinen som setter begrensninger. 
Det er heller ikke mulig å skifte batteri uten videre, da må maskinen rett og slett demonteres. 

4 GB minne og 500 GB disk er rikelig for alle bruksområder hvor denne maskinen utmerker seg. 

Kafé-PC? 

Hva slags bruk er denne maskinen best på? 
Kombinasjonen av lav vekt, slank profil og stilig design gjør den til en utmerket kompanjong på korte og lange reiser. 
Ytelsen er mer enn god nok til alle vanlige bruksområder, da ser vi bort fra krevende spill og tung bilde og videoredigering. 

Avspilling av HD video gikk også uten problemer, både i 1080 og 720p oppløsning. 
Kontorprogrammer og nettsurfing fungerer helt utmerket. 

For de kjappe cafébesøkene har Asus lagt inn ExpressGate, som starter en Linux-basert installasjon på ca 8 sekunder. 
Da får du tilgang til nettleser, medieavspilling, bildevisning og enkel filbehandling. 

Dette startes med en egen bryter på venstre side, den vanlige på-knappen sitter på høyre side og starter den ordinære Windows-installasjonen. 
(Maskinen ble levert med Vista og inkluderer fri oppgradering til Windows7). 

Batteritiden målte vi til 227 minutter når maskinen sto passiv, men uten strømsparingsfunksjoner aktivert. 
Med kontinuerlig avspilling av HD-video varte strømmen i 134 minutter. 

Maskinen er forøvrig svært støysvak. 
