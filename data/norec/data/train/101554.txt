Götze:- Skylder kjæresten min mye 

RIO DE JANIERO/OSLO (VG) (Tyskland - Argentina 1-0) Mario Götze (22) kom inn fra benken og gjorde Tyskland til verdensmestere på egen hånd med en fantastisk volley i ekstraomgangene. 

- Det er utrolig hvordan vi alle har jobbet for dette. 
Dette er en utrolig følelse, jublet kaptein Philipp Lahm etter sin første VM-triumf i karrieren. 

Avgjørelsen på VM-finalen 2014 falt så sent som i det 112. minutt da innbytter André Schürrles innlegg fra venstresiden fant en annen innbytter inne i Argentina-boksen. 

Mario Götze erstattet tidenes mestscorende i VM-historien, Miroslav Klose, etter 88 minutter. 
Da innlegget kom svarte Bayern München-spilleren med en scoring på ekte goalgettervis. 

22-åringen dempet ballen fantastisk elegant på brystet før han sendte av gårde en liggende volley i lengste hjørnet bak en fortumlet Argentina-keeper Sergio Romero. 

Matchvinneren møtte pressen i spillerutstyr og sandaler på pressesenteret i Rio, etter at laget hadde fått summet seg i garderoben. 

- Det var en utrolig følelse. 
Jeg vet ikke hva som skjedde, jeg bare skjøt. 
Det som skjer etter kampen, å ha denne festen med dette laget, det er en drøm som går i oppfyllelse. 
Jeg vet nesten ikke hva jeg føler, dette er helt sensasjonelt, sa Götze. 

- Det har ikke vært et enkelt år for meg og ikke en enkel turnering. 
Jeg skylder mye til familien og kjæresten min, som har trodd på meg. 
Jeg er veldig glad for at vi har vunnet dette. 
Jeg har fortsatt trent med laget, og hver eneste spiller fortjener å bli nevnt. 
Vi har fortjent dette trofeet. 

Mario Götzes kjæreste er den tyske modellen Ann-Kathrin Brömmel, som blant annet har figurert i spaltene hos den tyske utgaven av herremagasinet GQ. 

- Beskriver laget 

- Måten vi scorer målet på beskriver dette laget, sier Thomas Müller, Tysklands toppscorer i mesterskapet med fem mål. 

- Vi har kjempet så hardt for dette, jeg har ikke ord. 

Nå hylles de nybakte VM-vinnerne av tidligere tyske helter. 

- Et sensasjonelt mål av Götze! 
Disse ungdommene fortjente å bli verdensmestere. 
De er våre verdige etterfølgere, sier Andreas Brehme til den tyske avisen Bild. 

Brehme ble matchvinner fra straffemerket sist gang Tyskland vant en VM-finale - mot nettopp Argentina i Italia i 1990 

Dermed gjorde Tyskland akkurat som de gjorde mot Argentina i VM-finalen i 1990: 
De vant 1-0. 
Den gang etter scoring av Andreas Brehme. 
Og i 2014 var det altså unggutten Mario Götze som ble den store helten, til tross for at han ikke har vært fast på det tyske laget de siste VM-kampene. 

Det var en relativt nedtonet og lavmælt Argentinsk trener som møtte pressen etter nederlaget i finalen: 

- Jeg er trist for at vi ikke klarte å vinne turneringen, men jeg er veldig stolt over laget, som utførte en strålende kamp. 
Kampen hadde sine opp-og-ned-situasjoner. 
Vi hadde klare sjanser, sa Alejandro Sabella, for anledningen i skjorte og slips. 

Argentina-treneren nevnte også det faktum at Argentina-spillerne hadde flere minutter i beina før kampen. 

- Vi hadde spilt to ekstraomganger og vi hadde en dag mindre hvile. 
Generelt er jeg veldig stolt. 
Guttene har spilt en ekstraordinær VM-turnering. 
De har lagt igjen alt de har på banen. 

Sabella tok Argentina nærmere VM-gull enn de har vært på mange år. 
Allikevel fikk han spørsmål om han sitter trygt i trenerstolen. 

- Dere må bli lei av at jeg stadig gjentar dette. 
Jeg kan ikke snakke om fremtiden. 
Fremtiden min nå er å være med spillerne, støtteapparatet, familien min. 
Så jeg vet ikke hva jeg skal si, svarte Sabella. 

- Når du kommer til finalen vil du vinne, men jeg sitter også igjen med en følelse av være tilfredsstilt, av å ha gitt alt, avsluttet Sabella før han forlot salen til applaus fra flere av journalistene. 

Veteranene gråt 

Tyskland har hatt et fantastisk mesterskap og de fleste så på «Die Mannschaft» som den store favoritten til VM-gullet etter den vanvittige 7-1-seieren over Brasil i semifinalen. 
Den spådommen ble ikke gjort til skam. 

Götze gjorde også at flere av de aldrende Tyskland-spillerne endelig fikk løfte VM-trofeet før karriereslutt. 
Etter kampen var det blant andre veteranene Bastian Schweinsteiger og Thomas Müller som gråt mest over den enormt etterlengtede triumfen. 

Argentina klarte aldri å svare på Götzes volley i sluttminuttene. 
Ekspertene i VGs VM-studio mente perlemålet var en av tidenes vakreste scoringer som har avgjort et VM. 

- Det er så perfekt utført! 
Han legger den perfekt til rette med kassa, og smeller den i lengste hjørne, sier talentspeider Stig Thorbjørnsen. 

Dermed kunne både Tyskland-spillerne og den tyske fansen juble for trofeet de har vært nær ved å kapre flere ganger de siste tyve årene. 

- Det ble tøffere enn forventet. 
En åpen kamp, sånn man ønsker at en slik stor finale skal være. 
Det hadde ingen betydning så lenge kreftene holdt, men vi må huske at argentinerne hadde én dag mindre pause og måtte ut i ekstraomganger i semifinalen, sier den tyske legenden Franz Beckenbauer til Bild. 

Mens tyskerne feiret og gråt om hverandre, satte Argentina-stjernen Lionel Messi seg på gresset med hodet mellom knærne. 
Han lyktes ikke med å ta sitt Argentina til VM-gull, som Maradona gjorde i 1986. 
Real Madrid-stjernen Ángel Di Maria ble ikke klar til søndagens VM-finale, og virker helt sønderknust ute på gressmatta sammen med lagkameratene etter kampslutt. 

Lionel Messi mottok Gullballen, prisen for VMs beste spiller, etter kampslutt, men Argentinas store stjerne rikket ikke på smilebåndet da han gikk opp podiet og mottok prisen fra FIFA-president Sepp Blatter. 

En som derimot smilte fra øret til øret var Tyskland-keeper Manuel Neuer, som både kunne innkassere VM-gullet og Gullhansken, prisen for mesterskapets beste keeper. 

Argentina nære 

Kampen var målløs helt frem til Götzes matchvinner-scoringen i det 112. minutt, men hadde nok av målsjanser. 
Både Argentina og Tyskland gikk ut i hundre i ekstraomgangene foran de 74738 tilskuerne på Maracana stadion. 
Først stoppet keeper Sergio Romero et André Schürrle-skudd på mesterlig vis fra fem-seks meter. 
Deretter beinet Lionel Messi fremover på en kontring, men Argentina-stjernen ble hindret rett før han var på vei gjennom mot mål. 

Messi spilte en stor første omgang, men maktet ikke å finne lukene i det tyske forsvaret i løpet av kampen. 

Innbytter Rodrigo Palacio var svært, svært nær ved å sende Argentina i en forløsende ledelse etter 97 minutter, men Inter-spissens lobb ble altfor upresis i en duell med keeper Manuel Neuer rundt åtte meter fra mål. 
Det var det nærmeste noen av lagene kom i den første ekstraomgangen. 

Higuaíns hode mot Neuers kne 

Den andre omgangen bød ikke på fantastisk angrepsspill fra noen av lagene, og det som satte mest støkk i publikum var en stygg episode mellom Gonzalo Higuaín og Manuel Neuer. 
Argentina-spissens hode frontkolliderte med kneet til Neuer da han forsøkte å rekke en gjennombruddspasning fra Pablo Zabaleta. 

Dommer Nicola Rizzoli dømte frisparket mot Higuáin, som heldigvis kom seg på beina etter smellen. 

- Det er livsfarlig spill av Neuer, sa fotballekspert Bernt Hulsker i VGs VM-studio. 

Sammenstøtet preget Higuaín såpass mye at han ble byttet ut etter 77 minutter. 

Tyskland hadde overtaket i siste halvdel av den andre omgangen, men maktet ikke å produsere de virkelig store mulighetene. 

Enorm Argentina-sjanse 

Første omgang var jevnspilt, inneholdt det meste, men heller ikke da kom den forløsende scoringen. 
Men det kunne den fort ha gjort. 

Argentina fikk en vanvittig gratismulighet etter 20 minutter. 
Bayern München-spiller Toni Kroos headet en høy ball bakover rundt 25 meter fra mål, muligens i håp om å treffe keeper, men midtbanespilleren endte med å sende den rett i beina på Higuaín. 
Napoli-spissen fosset alene mot mål og avsluttet fra 16 meter, men ballen skled av foten på Higuaín og trillet til venstre side for mål. 

Samme mann kom igjen i fokus etter 29 minutter. 
Argentina-stjernen Lionel Messi flikket ballen elegant ut på høyrekanten til en ledig Ezekiel Lavezzi. 
Lynvingen svinget ballen inn til Higuaín som avsluttet på direkten og i mål bak Manuel Neuer. 
Mens Higuáin jublet hemningsløst og stormet mot Argentina-benken, sto linjedommeren med flagget oppe og vinket for offside. 
TV-bildene viste en tydelig skuffet Higuaín og at avgjørelsen var korrekt. 

Stolpetreff for Tyskland 

Tyskland fikk to gode muligheter de siste fem minuttene av omgangen, først ved Toni Kroos. 
Etter 43 minutter fikk Tysklands pasningskonge stå alene å skyte fra rundt 16 meter, men skuddet var unormalt svakt til han å være. 

Og på overtid av første omgang traff Tyskland stolpen. 
En perfekt corner fra Kroos landet på hodet til en stormende Benedict Höwedes, som stanget ballen i stolpen fra fire-fem meter. 
Ballen spratt i beina på en uoppmerksom Thomas Müller før den trillet rolig inn i hendene på Sergio Romero. 
