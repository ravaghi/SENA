«Som David Bowie med Rick James' lakkstøvletter og Ween-trøye»
Indieskive som kan skilte med Janelle Monaé og Solange. 

||| 
ALBUM: 
På amerikanske 
Of Montreals tiende album er bandets miks av glamrock, soulfraseringer og skranglete pop fønket opp betraktelig. 

Forestill deg for eksempel Marc Bolan i et øvingslokale med Prince og Bobby Conn. 

Janelle er med Eller vent nå litt, hvorfor komme trekkende med en masse referanser når virkeligheten er spennende nok? 

«False Priest» er nemlig lyden av Of Montreal-frontmann Kevin Barnes, for første gang i et skikkelig platestudio, sammen med kreative krefter som Janelle Monaé og Solange Knowles, søsteren til Beyoncé. 

Det som kanskje kan virke overlesset, tilfeldig og uoversiktlig ved første lytt, viser seg etter hvert å være en samling glimrende, melankolske og vittige låter om kjærlighetens opp- og nedturer. 

Maskara og tårer 
Du er selvsagt nødt til å takle falsett og en god dose eksentriske påfunn for å like dette, men har du noen gang drømt om å oppleve David Bowie ikledd Rick James' røde lakkstøvletter og Ween-trøye, kan det hende du faller pladask. 

Det låter vakkert, sørgmodig og tilgriset på den gode måten. 

Som store dråper av glitter, tårer, maskara og dansesvette rennende fra et øye med utvidet pupill. 
