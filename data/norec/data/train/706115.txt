Film:Knallsterkt om #metoo før i tiden 

Det som hittil har vært et fint minne for Jenny, blir et traume over 30 år senere. 
Omdiskuterte «The Tale» har et originalt blikk på seksuelt misbruk av mindreårige før og nå. 

The Tale 

HBO Original. 
Premiere på HBO Nordic 26. mai. 

Sjanger: Drama. 
Nasjonalitet: USA 2018. 
Regi og manus: 
Jennifer Fox. 
Skuespillere: Laura Dern, Ellen Burstyn, Elizabeth Debicki, Jason Ritter, Common, John Heard. 
Lengde: 
1 time 54 min. 

– 
Det var jo på 70-tallet. 
Ting var annerledes da. 

48 år gamle Jennifer (Laura Dern) forstår ikke morens hysteri, etter at hun har funnet en skolestil Jennifer skrev da hun gikk på ungdomsskolen, en stil som handlet om et lykkelig, kjærlighetsfylt og seksuelt forhold mellom Jennifer, treneren og hans elskerinne. 
Den gang fortalte Jennifer læreen at stilen var fiksjon. 
Men av en eller annen grunn forstår moren (Ellen Burstyn) at historien er selvopplevd. 

Men hva så? 
Det virker da ikke som om Jennifer har lidd noen overlast. 
Tvert imot! 
«The Tale» var en sensasjon da den ble vist på Sundance-festivalen tidligere i år, men den ble også raskt svært omdiskutert. 
Selvsagt på grunn av det brennaktuelle, #metoo-relaterte temaet. 
Men også på grunn av sterke, seksuelle skildringer av et forhold mellom en 13-årig jente og en mann på nærmere 40. 

Sjokkerende forførerteknikk 

Nakenhet forekommer ikke, og de to skuespillerne er aldri filmet i seksuell sammenheng i samme scene. 
Og likevel er disse scenene nesten kvelende sterke. 
Vår moderne kunnskap, moral og fantasi bidrar til det, men også dialogen og trener Bills manipulerende forførerteknikk er sjokkerende. 

«The Tale» er spekket med sterke rolleprestasjoner fra både de voksne skuespillerne og barna. 
Men det som virkelig gjør «The Tale» til en filmberetning helt utenom det vanlige, er fortellergrepene filmskaper Jennifer Fox har valgt for å fortelle sin selvbiografiske historie. 

Historien er sett fra 48 år gamle Jennifers synsvinkel. 
Men det skal vise seg at hun er en upålitelig forteller. 
Ikke bevisst, men tiden har visket vekk så mange skarpe kanter og detaljer. 
Etter at Jennifer har lest sin gamle skolestil på ny og oppsøkt personer fra fortiden, viser det seg at det hun har tatt med seg er en idyllisk, men ikke særlig betydningsfull livsløgn. 

Men med de moralske og juridiske kodene som tilhører nåtiden, stiller fortidens hendelser seg i et fullstendig annet lys, gradvis også for Jennifer. 

Barns status 

Minner og hukommelse er altså et sentralt tema i «The Tale», det samme er hvordan vår opplevelse av rett og galt forandrer seg med både tid, kultur og personlig modenhet. 
Dette har Fox på snedig vis fått fram gjennom tenkte dialoger og diskusjoner mellom nåtidens Jennifer og 13 år gamle Jennifer. 
Et grep som understreker tematikken i mange lag. 
En annen tankevekkende erkjennelse «The Tale» gir, er forskjellen i barns status før og nå, og hvordan mer åpenhet om seksuelle overgrep har påvirket kulturen. 

Jennifer Fox har inntil «The Tale» regissert og produsert dokumentarfilm. 
Den selvbiografiske historien er nesten fortalt som en krimgåte. 
Søkende nysgjerrighet uten sentimentalitet. 
Du verden så uhyggelig, knallsterkt og utrolig effektivt gjort! 
