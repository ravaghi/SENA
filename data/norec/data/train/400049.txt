«The Gunman:»Se, jeg er blitt 55! 

Kostbar kontaktannonse for Sean Penn 

The Gunman er på alle måter en uoriginal thriller som ingen har elsket nok til å gi tro på seg selv. 
På grunn av ok teknisk standard og at Sean Penn spiller hovedrollen, har den likevel klart seg gjennom kontrollinstansene og kommer på kino, men hadde vi fortsatt vært opptatt av dvd-er, ville den ha vært en åpenbar kandidat til rett-på-dvd-distribusjon. 
Den kunne ha stått i hyllen ved siden av de andre middelmådige filmene og vi kunne ha plukket den med oss en fredagskveld vi var i det likegyldige slaget. 

Skitten krig 

Historiens bakteppe er reelt nok. 
Den demokratiske republikken Kongo leverer gull, sølv, kobber, coltan og andre sjeldne metaller vi pynter oss med eller går rundt med i telefonene og nettbrettene våre. 
Det pågår en kontinuerlig krig om disse ressursene. 
Den krigen er skitten, og dessverre allerede bedre skildret i for eksempel Blood Diamond (2006). 

The Gunman fokuserer på Jim Terrier (Sean Penn) som jobber for et sikkerhetsselskap som selger lyssky og dypt usympatiske tjenester til et gruveselskap. 
Noe Terrier gjorde for åtte år siden, kommer tilbake og skaper uro i livet hans. 
Dette ripper igjen opp i en uforløst kjærlighetshistorie og et gammelt svik. 

Alt er A4, både på idéplan og i bilder, skuespill, musikk og handling. 
Filmen fremstår som en veldig kostbar kontaktannonse for Sean Penn som tydeligvis trenger å vise frem at han fortsatt i en alder av 55 er stram i kroppen, handlekraftig og i stand til å stikke kniver i folks hals og dessuten gjennomføre samleie. 

Klønete fortalt 

Hans elskede (Jasmine Trinca) fremstår først som en selvstendig og moderne kvinne, men godtar senere idiotisk nok å være mannens eiendom, samt ser gjennom fingrene med grotesk umoral for kjærlighetens skyld. 

Filmen er dessuten klønete fortalt med overdreven flashback-kverning og påstått sykdom som kommer og går når det passer historien. 
Regissør Pièrre Morel har tidligere blant annet laget Taken (2009), som langt på vei ligner på denne og som også brukte godt etablerte thriller-grep som er gjort friskere i for eksempel Jason Bourne-filmene. 

Det største problemet med The Gunman er likevel at Jim Terrier er et dumt svin og at det er omtrent det samme for meg om han lever eller dør. 
Faktisk blir jeg litt gladere hvis han dør, og da har filmen et problem. 
