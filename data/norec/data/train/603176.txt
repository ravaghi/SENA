Om utfordringen fra Kina
Hvem er egentlig Xi Jinping, Kinas nye og sterke leder? 

Hva vil han med landet sitt og hva slags ambisjoner har landet, som påvirker verden utenfor, og oss? 
Slike spørsmål stiller Kerry Brown i sin nye bok, og han makter å skrive om det på en måte som har appell til oss som ikke holder på med en mastergrad i Kina-studier. 
Og det gjelder jo de fleste av oss. 

Grepet forfatteren gjør for å lære oss noe grunnleggende om denne epoken i kinesisk politikk, er å skildre forskjellene mellom de viktigste lederne forut for Xi Jinping, i tillegg til å gi oss deler av hans livshistorie. 

Som vestlig leser, vokst opp i en liberal og demokratisk tradisjon, kan man nikke gjenkjennende når Brown konstaterer at hver gang Kina velger en ny leder, leter Vesten etter tegn på at her er en ny demokratisk reformator. 
Denne boka gir et korrektiv til den måten å tenke på. 
Kina, mener Brown, må forstås på sine egne premisser. 

«Asias syke mann» har reist seg etter et svært langt sykeleie og ønsker ikke holdes tilbake. 
Xi Jinping skildres som en meget sterk leder som har gjenreist kommunistpartiets makt, uten egentlig å kunne beskrives som tradisjonell maoist. 
Han beskrives snarere som realist og maktpolitiker. 
Og han beskrives som partiets mann i større grad enn Hu Jianto og Jiang Zemin. 
Som en mann opptatt av antikorrupsjon som middel for både renselse og maktkamp, som ser langt fremover for å nå landets mål. 

Dette er faglig formidlig for et bredt publikum, utført på en meget god måte. 

Forfatteren er professor i Kina-studier ved Kings College i London. 
Boka er ypperlig oversatt av Knut Johansen. 
