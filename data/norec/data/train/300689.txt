Hun står bak en av verdens mest populære låter akkurat nå
Men 17-årige Lorde dropper listepopens lenker. 

ALBUM: 
Med sin enkle, nakne beat som eneste akkompagnement til Lordes akkurat bittelitt hese stemme, er ikke minimalistiske «Royals» noen utpreget megahitproduksjon. 
Like fullt gjorde nylig låta 17-åringen til den første newzealandske soloartisten som toppet den amerikanske singellista. 

Helt solo er hun riktignok ikke: 
Som på debut-EPen har Ella Yelich-O'Connor samarbeidet tett om låtskrivingen med sin produsent Joel Little. 
Sammen har de laget en plate som trekker like mye veksler på alternativ elektronisk pop og hiphopens skarpe trap-produksjoner som på Adeles vokalpop. 

Musikken er kledelig behersket både i tempo, volum og utbygning, med O'Connors velutviklede og uttrykksfulle stemme i fokus over nøkterne beats og dvelende synther. 

Inspirasjonen fra Lana Del Rey ligger tjukt utenpå fraseringene i singlene «Tennis Court» og «Team»; i ytterkantene svever «Ribs» på chillwave-skyer mens «Glory And Glore» drar miksen lengst ned i det harde og seige. 

Noen av de flotteste øyeblikkene spares likevel til slutten, med kjølig minimalistiske, men dramatiske «Still Sane» og melankolsk gitarpyntede «A World Alone». 

Det er pent og det er pop, men uten billige løsninger. 
