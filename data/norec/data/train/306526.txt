Får en til å lengte tilbake til analsexvitsene og den psykopatiske volden
«The Golden Circle» er en skuffende konvensjonell og tilbakeholden oppfølger til «Kingsman: The Secret Service». 

FILM: 
Tre år og utallige forglemmelige blockbustere senere, er det lett å tenke tilbake på Matthew Vaughns gutteromsfantasi «Kingsman: The Secret Service» som et friskt pust. 
Historien om unge Eggsys korte vei fra simpel ungdomsforbryter til hemmelig agent og internasjonal playboy var smakløs, selvtilfreds og ultravoldelig, men dens klamme eim av mannlig tenåringsaggresjon ga den også særpreg og et eksplosivt momentum. 

Hevn 
I oppfølgeren er imidlertid disse skarpe kantene slipt vekk, og resultatet er en langdryg actionkomedie som får en til å lengte tilbake til enerens analsexvitser og psykopatiske voldsbruk. 
Eggsy (Taron Egerton) lever nå i et lykkelig parforhold med sin svenske prinsesse Tilde, men idyllen slår raskt sprekker når narkobaronessen Poppy Adams (Julianne Moore) utsletter Kingsman-organisasjonen i et overraskelsesangrep. 

Dermed faller det på Eggsy og Merlin (Mark Strong) å hevne sine falne brødre, og stoppe den onde Poppy og hennes utspekulerte plan om å legalisere narkotika. 
Og med hjelp fra den amerikanske søsterorganisasjonen Statesman (Channing Tatum, Halle Berry, Jeff Bridges og Pablo Pascal) tar de opp kampen mot forbrytersyndikatet The Golden Circle. 

Selvkannibalisering 
Der «The Secret Service» var en pubertal James Bond-fortelling for Harry Potter-generasjonen, utspiller «The Golden Circle» seg i det samme udefinerbare terrenget mellom parodi og selvkannibaliserende metabevissthet som Marvels senere superheltfilmer. 
Det betyr at publikum er ment å ta det klønete maskuline føleriet filmen er bygget opp rundt på fullt alvor samtidig som de ler inneforstått av scenene der Elton John demonstrerer sine kung fu-kunnskaper (det er en sånn film). 

Denne andre «Kingsman»-filmen er med andre ord en skuffende konvensjonell affære, og selv om Vaughn fortsatt vet hvordan man setter sammen en musikkvideoinspirert actionsekvens, er det ingenting her som kan måle seg med scenen i eneren der Colin Firth massakrerer en kirke full av troende amerikanere. 
