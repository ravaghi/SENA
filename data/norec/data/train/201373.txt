Vampire:Bloodlines 

Vampire har oppskriften på suksess - et rollespill basert i et uvanlig og fascinerende univers. 
Dessverre hindres det av store tekniske problemer - er det verdt å kjøpe likevel? 

Vampyrverdenen blir ofte fremstilt som spennende og romantisk, med vakre, udødelige vampyrer som lever side om side med uvitende mennesker. 
Vampire - The Masquerade: 
Bloodlines både opprettholder og knuser denne myten, i følge spillet er det nemlig vampyrer i alle samfunnslag, både fattige og rike, og vi besøker både lugubre og flotte steder i løpet av vårt eventyr. 

LES OGSÅ: 

Bloodlines er et rent rollespill, og du starter med å velge en karakter blant flere vampyrklaner. 
Disse klanene er hele grunnkonseptet i Vampires verden, da mye av spillet handler om interne konflikter og maktkamp blant diverse vampyrfraksjoner og familier. 
Det er en spennende verden, og mye av grunnen til vår fascinasjon med spillet er nemlig hvor realistisk det føles. 

Et liv i skyggene 

Vampyrene lever altså ved siden av menneskesamfunnet, helst i store byer der det er lett å drukne i mengden. 
De fleste av vampyrene ønsker ingen konflikt med menneskene, og det blir ansett som svært viktig å ikke avsløre seg som vampyr. 
Vampyrene trenger selvsagt menneskeblod, men her er det også et poeng å ikke drepe de du bruker som føde - de fleste vampyrene setter pris på siste rester av sin menneskelighet, og ønsker ikke å skade. 
Spillet straffer deg altså for å drepe uskyldige og avsløre din vampyridentitet eller utføre ulovlige handlinger foran mennesker. 
Skal du tappe noens blod, sørg for å få dem med til en mørk bakgate først! 

Vampire foregår i Los Angeles urbane jungel. 
Spillet er delt opp i fire områder - Santa Monica, Downtown, Chinatown og Hollywood, og disse låses opp etterhvert som du løser oppdrag. 
Historien er temmelig lineær, men i god rollespilltradisjon er det et godt utvalg av tilleggsoppdrag og små hemmeligheter du kan oppdage. 

Rollespillelementet i Bloodlines er helt perfekt gjennomført. 
Det første, viktige valget du må ta er hvilken klan du skal alliere deg med, da hver av de har tydelige styrker og svakheter. 
Noen er sterke på nærkamp, andre dyktige til å hacke datamaskiner, mens andre igjen er flinke til å snike. 
Alle dine ferdigheter utvikles videre gjennom poeng du får for å løse oppdrag, og utviklingen er balansert slik at du aldri blir en overkraftig superkarakter, men at du blir gradvis akkurat passe sterkere og flinkere. 

Spennende omgivelser 

Spillets sterkeste kort er det flotte universet det foregår i. 
Vampire handler om en nært forestående vampyr-katastrofe, og samtidig som du involverer deg i det, deltar du også i maktkamper og intriger mellom de forskjellige klanene. 
Underveis besøker vi goth-klubber, luksushoteller, strippebarer og underjordiske kanaler, varehus og hjemsøkte bygg...vi møter prostituerte og narkomane, anarkistiske opprørsgrupper og maktsyke vampyr-ledere. 
Vampire er en fascinerede rundtur i en underverden der lyset aldri skinner, fortalt på en voksen og moden måte med en seriøs tone. 
Det er den sterke fortellingen som griper tak i oss og gjør spillet til en så spennende opplevelse. 

Interaksjonen i spillet foregår gjennom dialoger der du alltid kan velge mellom flere svaralternativer. 
Disse alternativene, samt dine samtalepartnernes holdning til deg, avhenger mye av hvilken klan du tilhører. 
Du kan bruke dine vampyrkrefter til å forføre, tvinge eller overbevise mennesker, noe som gjerne gir deg visse fordeler. 
De svake menneskene er lette å påvirke slikt, mens vampyrene gjerne gjennomskuer deg fort. 
Dialogene i spillet er meget godt skrevet og varierte, og historien har hele fem forskjellige avslutninger. 

Som et rollespill er altså Vampire noe av de aller ypperste akkurat nå. 
En fantastisk, voksen fortelling og kontroversielle temaer, svært godt balansert spillbarhet og fantasifulle oppdrag gjør at vi kommer tilbke til spillet gang på gang. 

Ustabilt 

Det store problemet med Vampire ligger i teknologien. 
Spillet føles fryktelig uferdig, rett og slett. 
Det mest åpenbare er den dårlige ytelsen - Bloodlines bygger på Source-motoren (samme teknologi som Half Life 2, altså), men det hakker forferdelig mye på vår testmaskin, mens Half Life 2 går som en drøm. 
Det er noe fryktelig dårlig koding her... 

Dessuten møter vi stadig vekk grafiske feil, bugs og klipping-problemer. 
Dette spillet har rett og slett et skrikende behov for en stor patch. 

Grafikken er heller ikke spesielt bra. 
Som sagt bruker spillet Half Life 2-teknologien, og HL2 er jo tross alt noe av det peneste som finnes i dag. 
Bloodlines utnytter imidlertid ikke mulighetene som ligger i teknologien i det hele tatt - det ser ofte mer ut som et Unreal-basert spill anno år 2000, enn det ypperste på grafikkfronten. 
Personene i spillet er gjerne dårlig animert, og mange omgivelser er for lite detaljerte. 
Utendørs ser det stort sett veldig bra ut, men kvaliteten på innendørsområdene imponerer ikke. 
Menneskene i spillet, spesielt ubetydelige forbipasserende, ser ofte helt like ut og beveger seg like hakkete alle sammen. 
Fysikkmotoren utnyttes omtrent ikke i det hele tatt. 
Ansiktsanimasjonene ligger langt unna det Half Life 2 klarer å prestere. 

Egentlig er ikke Bloodlines et direkte stygt spill, det slår jo faktisk mye annet som finnes der ute. 
Det er bare at vi vet hva Source-motoren kan gjøre, og blir frustrert fordi utviklerne ikke klarer å utnytte det. 

I tillegg blir vi sinte fordi spillet har et usedvanlig klønete kampsystem som bare består av tilfeldig klikking på musen. 
Her kunne vi også ønske utviklerne var litt mer kreative. 

Bloodlines kunne vært så mye mer - Troika Games skulle rett og slett jobbet med det tekniske en stund til, polert grafikken, gjort det hele mer visuelt variert og optimalisert kodebasen. 
Historien, rollespillingen og utviklingen er helt fantastisk, faktisk noe av det beste akkurat nå, og Bloodlines kunne fort blitt årets spill og en klar sekser. 
Men det er litt for mye som trekker kraftig ned her, teknologien står i veien for klassikerstatus, rett og slett. 
Likevel, alle rollespillentusiaster bør sjekke ut Vampire, for det er veldig mye godt å hente her. 
