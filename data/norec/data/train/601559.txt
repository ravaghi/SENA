Musikalsk ondskap
Djevelmakt er det sjette studioalbumet til Kampfar, og som tittelen tilsier, er dette et mørkt og tungt album som sklir rett inn i black metal-sjangeren. 
Temaet er i hovedsak fordømmelse og er knyttet til albumcoveret — et oljemaleri av den polske kunstneren Zdzisùaw Beksiñski. 
Dette skal være ondt. 

Bandet fra Fredrikstad har eksistert siden 1994, og har bevegd seg gjennom tre perioder fra duo-format til å bli et live-band med fire medlemmer. 
Djevelmakt er en del av deres tredje bølge og oppfølger av albumet Mare, hvor de har modernisert sitt uttrykk. 
Men denne gangen er soundet enda røffere og tyngre enn tidligere. 

Helvete er det første ordet vi hører fra vokalist Dolk. 
Deretter går det ikke lang tid før blast-beaten bryter løs, og gitarene legges ned i sitt dypeste register. 
Første låt "Mylder" er blant platas beste, og viser en perfekt blanding av tunge riff som brytes opp av mer melodiske deler. 
Dessverre har ikke alle sporene denne fine balansen. 
Et tidvis problem er mangel på store dynamiske sprang, og flere samples låter lite organisk. 
Kampfar faller også fort i fellen for å dra temaer til det repetitive og ensformige. 
Men headbangig-faktoren er definitivt høy. 
