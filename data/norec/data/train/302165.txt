Et mer strigla Katzenjammer
Livefavorittenes første album på snaut fire år. 

ALBUM: 
Du føler liksom at Katzenjammer alltid har vært der, kanskje fordi de har gjort så mye av seg, men «Rockland» er bare album nummer tre fra kvartetten. 
Og - det er tre og et halvt år siden forrige album. 

I mellomtida har medlemmene gitt ut soloplater og økt Katzenjammer-familien med et par småtasser. 

Mindre galskap 
Men hva har pausen gjort med kvartetten, som først og fremst er kjent som et spennende liveband der medlemmene fyker fram og tilbake på scenen og bytter instrumenter? 

Vel, den musikalske galskapen, Balkan-innflytelsen og «tivolipreget» - og iveren etter å eksperimentere - er dempet mange hakk, til fordel for «pene» melodier i grenselandet et sted mellom singer/songwriter, country og britisk folk - som en særdeles likandes «My Dear». 

Jeg synes likhetstrekkene med svenske Baskery er blitt tydeligere - og særlig på bluesinspirerte «Old De Spain». 

Australsk produsent 
Med valget av Victor Van Vugt som produsent, stiler bandet høyt. 
Den New York-bosatte australieren har produsert glimrende artister som Nick Cave, Beth Horton, PJ Harvey, Kirsty MacColl og Gogol Bordello, flere av dem artister som har influert Katzenjammer. 

Det er naturlig å forvente et litt annet resultat, men faktum er at bandet aldri har vært mer strigla enn nå. 

Dermed er det også blitt et litt kjedeligere band. 
Og kanskje til og med ordinært - sjøl om det fremdelses framstår som et friskt pust i Musikk-Norge. 

Egne låter Alle har bidratt på låtsiden denne gang, uten at det spriker for mye. 
Tvert imot er «Rockland» et jevnere album enn de to første. 
Det er det nærmeste de er kommet et popalbum! 

Unntaket er anmassende «Oh My God», som må betegnes som en aldri så liten arbeidsulykke. 
«My Own Tune» har for øvrig en litt rar miks av engelsk og norsk, men den funker på et snurrig vis. 
Men best, ved siden av «My Dear», er «Shine Like Neon Rays» og «Driving After You». 

Sjarm Amund Maarud er innleid gitarhelt på noen licks, men de fire jentene spiller ellers samtlige instrumenter. 
Faren er selvfølgelig at de ikke blir veldig gode på noen. 

Samtidig er det noe av sjarmen med dette bandet, som fortsatt er aller best live. 

Katzenjammer spiller på Sentrum Scene i Oslo 24. januar. 
