Bushman's Revenge:«Jitterbug» 

(Rune Grammofon / Musikkoperatørene) Melodisk støyrock. 

Tunge, seige riff velter utover når Bushman's Revenge setter i gang. 

Arven fra sekstitallets eksperimentelle rock skinner tydelig gjennom i vrengte gitarlyder, energisk trommeøs og insisterende bass, her koblet med litt frijazz og en stor porsjon melodisk lekenhet. 

Denne unge norske trioen låter svært kollektivt, med evne til å kanalisere energi mot et felles kunstnerisk mål, samtidig som de gir innlevelse til vakre ballader. 

Bortsett fra enkelte partier som stamper, er dette en produksjon med friske overraskelser. 
Og den kvikke energibomben «Kill Your Jitterbug Darlings» vil fyre opp ethvert konsertpublikum. 

BESTE LÅT: 
«Kill Your Jitterbug Darlings» 

CARL PETTER OPSAHL 
