Gå ikke glipp av brødrene Wilson fra Virginia
Variert og vakkert på deres sjette album. 

Sons Of Bill: 
"Oh God Ma'am" (Loose Music/Border) 

Sons of Bill er sønnene til Bill Wilson, en professor i teologi og sørstatslitteratur ved University of Virginia. 
Han er også musiker, noe som har smittet over til Sam, Abe og James. 

De debuterte med "A far cry for freedom" i 2006, og gjennombruddet kom med "Love & logic" for fem år siden. 
De følger nå opp med en plate som burde bringe dem enda et skritt videre. 

Åpningen "Sweeter, sadder, farther away" er en pianoballade av det sjeldent vakre slaget som svinger mellom kjærlighet og selvmord, mens de i "Firebird 85" har et godt grep på americanapop. 
Brødrene bytter på å skrive og synge, noe sangene nyter godt av. 
Innhoppet til Molly Pardon på "Easier" trekker heller ikke ned. 

Phil Ek (Shins, Fleet Foxes), Sean Sullivan (Sturgill Simpson) og Peter Katis (The National, Interpol) har vært involvert i produksjon og miksing, noe som har gitt Virginia-bandet et lydbilde som favner vidt. 
Ikke gå glipp av dem. 

Beste spor: 
"Sweeter, sadder, farther away", "Firebird 85", "Easier", "Old and gray". 
