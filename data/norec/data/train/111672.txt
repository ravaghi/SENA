Spillanmeldelse:Håndholdt Gran Turismo-buffet 

Grunnmuren til denne håndholdte versjonen av simulatorkongen på Playstation-konsollene er nesten fryktinngytende imponerende. 

35 baner, avansert fysikk og hele 800 forskjellige biler gjør PSP-versjonen av «Gran Turismo» til et bilspill-beist uten sidestykke på Sonys håndholdte konsoll. 

Her er ikke Lamborghini bare et karosseri og en logo. 
Hver enkelt bil har sitt eget særpreg som ligger tett opp til virkeligheten, og det er innkjøp og mestring av dine drømmebiler som står i sentrum. 
I motsetning til de fleste andre PSP-bilspill, hvor mer uhøytidelig arkade-racing står i fokus og alle bilene føles helt like. 

Simulasjons-tilnærmingen gir «Gran Turismo» et klart særpreg på PSP, det er utvilsomt konsollens mest avanserte og omfattende bilspill. 
Hvilket er spillets største styrke - og svakhet. 

Man kan si en diger simulator som dette passer best på stor TV-skjerm. 
Det er ikke alle detaljene i en realisme-tilnærming som kommer godt nok frem på den vesle PSP-skjermen, bilspillkonsepter som «Ridge Racer» og «Burnout» er muligens en bedre match. 

Samtidig har Polyphony Digital lagt et unødvendig hinder i veien for en bedre håndholdt-tilpasning ved å ikke ha et strukturert kampanje-modus. 
I steden kan du plukke fritt blant spillets baner og biler, en «buffet» jeg mener gir spillet et litt for flytende og uengasjerende preg. 

Til sammen betyr disse to tingene at det faktisk blir litt småkjedelig innimellom. 
Joda, jeg er imponert over hva Polyphony Digital har fått til her, det er lett å kalle «Gran Turismo» på PSP et teknisk vidunder. 

Men jeg må samtidig innrømme at jeg er ganske likegyldig. 

PS: 
I salg fra 1. oktober. 
I en kort periode - frem til 10. oktober - vil det være helt gratis å laste ned dersom du kjøper den nye PSP Go-konsollen. 
