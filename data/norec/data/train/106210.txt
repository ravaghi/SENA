Dynamiske damer
Regi: 
Bill Condon. 
Genre: 
Musikalfilm. 
Amerikansk. 

STJERNER: Jamie Foxx, Beyonce' Knowles, Eddie Murphy, Jennifer Hudson, Danny Glover, Anika Noni Rose, Keith Robinson. 

HANDLING: 
Basert på Broadway-musikalen ved samme navn, handler «Dreamgirls» om hvordan en trio med afroamerikanske kvinner på 60-tallet klarte å erobre det hvite platemarkedet. 
Musikk, sang og dans er drivkraften i fortellingen som også viser musikkbransjens skitne knep. 

DOMMEN: 
Energien spruter fra først bilde, og rytmen går rett inn i nervesystemet. 
Der blir den ganske lenge, men ikke helt til slutt. 
Den drøye to timer lange filmen er et spektakulært skue av farger, fashion og fengende musikk. 
Men i likhet med virkelighetens aktører, går også filmen etter hvert tom for ideer. 
Da er de sentimentale klisjeer snublende nær å lene seg til. 

At Motown Records, Diana Ross og The Supremes danner bakteppe for musikalen - og dermed filmen - er hevet over enhver tvil. 
Metodene filmens manager (stilsikkert levert av Jamie Foxx) bruker, er kyniske, men krystallklare. 
Hans mål er å nå et mainstream hvitt publikum. 
Da må den svarte sjelen vike, den røffe soul-røsten erstattes av glattere stemme og lubne former plasseres på sidelinjen - inn med den smekre kropp og det vakre ansikt. 
Det handler om en tidsepoke med Vietnamkrig og raseopptøyer, men for Dreamgirls og deres sjefer handler det om å erobre den hvite verden, for enhver pris. 

Trioen Beyonce', Anika Noni Rose og Jennifer Hudson går elegant inn i rollene som «dreamgirls». 
Oscar-vinner Hudson er herlig rå. 
Hun matcher det medspiller Eddie Murphy (strålende skarp humor!) kaller r&b - rough and black. 
Rollebesetningen oser av energi over hele linja. 
Det er lekkert og flott, mye herlig musikk - men bildet av den røffe epoken avsluttes med en harmonisk idyll det er vanskelig å tro på. 
