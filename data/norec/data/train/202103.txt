Vi har testet Honda CR-V
En av våre favoritter på SUV-markedet har blitt rekordbillig. 
Det er bare én hake. 

Honda CR-V kom som ny modell høsten 2012, en bil som imponerte oss stort da vi kjørte den første gang. 

CR-V er Hondas mest solgte modell i Norge og i fjor endte salget på 1883 biler. 
Det sikret den en sjetteplass blant landets mest solgte biler. 
Bestselgeren ble Mazda CX-5 med 4387 biler. 

For noen måneder siden ble CR-V tilgjengelig med en motor de færreste tidligere trodde var mulig å plassere i en SUV på denne størrelsen. 
I praksis får du en motor på 1597 kubikk, som yter 120 hester ved 4000 omdreininger. 

Men Honda er verdens største motorprodusent, og dieselmotoren er en av de beste 1,6-liters dieselmotorer vi har kjørt. 

Dreiemomentet topper 300 Nm ved 2000 omdreininger. 
Det gir prestasjoner som 0-100 km/t på 11,2 sekunder og toppfart på 182 km/t. 
Legg til et oppgitt snittforbruk på 0,47 liter per mil og du begynner å skjønne hvorfor den er imponerende. 
Tilsvarende imponerende 1,6-diesel har vi kun opplevd i den noe mindre SUV-en Nissan Qashqai. 

Her sparer du drivstoff! 

I praksis oppleves CR-V’en som kvikk og imponerende lettkjørt. 
Med en lengde på 4,57 meter og egenvekt på 1536 kilo er det tross alt ingen liten bil. 

Da er det imponerende at CO2-utslippet holdes nede på 124 g/km. 
I testperioden opplevde vi det som en smal sak å kjøre bilen på et snittforbruk rett under 0,5 l/mil på langkjøring. 

Motoren er stillegående, sterk i mellomregisteret og har en bra tilpasset utveksling på girkassen. 
Samtidig er Honda CR-V en god bil å kjøre med et godt avstemt understell. 
Her opplever du ikke at det slår nedi om du treffer dumper. 
Du trenger heller ikke irritere deg over knirking fra interiøret når du kjører over vaskebrett. 
Bilen er rett og slett godt sammenskrudd. 

God plass 

Honda CR-V 1,6 i-DTEC har som nevnt bra kjørefølelse. 
Plassen innvendig er god, og bagasjerommet sluker 589 liter, eller hele 1146 liter med baksetet nedlagt. 

Dashbordet har dessverre litt mer hardplast enn ønsket, men det ser bra ut og er relativt funksjonelt. 
Det er kanskje i overkant mange knapper på rattet og den lille infoskjermen er i minste laget. 
Forsetene er i tillegg gode å sitte i. 

Den åpenbare svakheten med bilen er imidlertid at den kun har forhjulstrekk. 

På dager uten plagsomt mye snø er det et lite problem, men du kommer ikke bort fra at opplevelsen er litt som med skai-seter kontra skinnseter. 
De ser begge ut som ekte vare, men kun én av dem lever opp til forventningene. 

Slik er det med CR-V med forhjulstrekk også: 
Du sitter høyt, du kjører en SUV, snøen laver ned og du kommer ikke av flekken. 
Det kan rett og slett være pinlig ikke å komme opp bakker med det alle rundt deg tror er en firehjulstrekker, så dette er det viktig å være klar over på forhånd. 

Skal du ha firehjulstrekk må du legge til 58 000 kroner ekstra for den rimeligste med tilsvarende utstyrsnivå (2,0 i-VTEC Lifestyle 4WD), et kraftig prishopp altså. 

Til tross for at CR-V er en veldig bra bil på mange måter, ender vi derfor på terningkast fire. 
Vi trekker for noe svakere interiørfinish enn hos konkurrentene, og det faktum at du ikke får 1,6-literen med firehjulstrekk. 
Om dette ikke er kritisk for deg, kan den likevel være et godt alternativ. 
