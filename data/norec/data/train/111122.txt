Spillanmeldelse:«Dead Space 2» 

«Dead Space 2» byr på voldelig romaction etter samme oppskrift som sist. 
Resultatet er forutsigbart, men velsmakende. 

Isaac Clarke våkner iført tvangstrøye. 
Minnene fra gruveskipet USG Ishimura hjemsøker han. 
Det han fant der har brent seg fast. 
På lukket avdeling på romstasjonen «The Sprawl» på en av Saturns måner begynner helvete for Isaac. 
For andre gang. 

«The Sprawl» er en metropol av en romkoloni, befolket av over en million mennesker, og er full av kjøpesenter, boligkompleks, barnehager og ikke minst, unitologi-kirken. 
Det gjør denne romstasjonen til et betraktelig mer spennende og variert sted å utforske enn det etterhvert noe monotone gruveskipet fra originalen. 

Før evakueringen var livet på denne romstasjonen normalt, og omgivelsene hinter om historiene som har utspilt seg her. 
Litt på samme måte som «Bioshocks» undersjøiske dystopi Rapture. 
Det gir mening å bare se seg rundt, lese notater og lytte til lydopptak man finner her og der. 

VG Nett Debatt: 
Corksport: 
Tror nok jeg må gi dette en sjanse. 
Testa demoen og synes det virka kult. 
Diskuter «Dead Space 2»! 

Fullt så normalt er det ikke lenger. 
Nå hersker såkalte Necromorphs i korridorene; en parasitt som tar kontroll over de døde, og muterer dem til aggressive romzombier hvis eneste mål er å infisere flere for å spre seg videre. 

Det er først og fremst et actionspill det er snakk om her. 
Og selv om han er litt tung til sinns om dagen, har ikke Isaac Clarke glemt gamle kunster. 
Det tar ikke lang tid før han svever rundt i vektløs tilstand og lemlester sinte tentakelmonster som han aldri hadde gjort annet. 

Og det er ekstremt belønnende å se et beist av et romvesen galoppere mot deg, fryse ham i saktefilm, og stille og rolig kutte av lemmene. 
Det er tilfredsstillende å se sylskarpe tentakler som propellerer av sted i slow motion, fulgt av en hale av romvesengugge. 
Det er voldsomt, uten at det blir perverst eller spekulativt. 

Visuelt fortsetter trenden fra originalen. 
Det er ingen fremmedelementer på skjermen, som helsemeter eller ammunisjonindikator. 
All informasjon får vi av Isaacs drakt, på en måte som bryter ned barrierene mellom stua og spillet. 

Men «Dead Space 2» gjør en litt dårlig jobb med å være skremmende. 
Det er bø-skummelt på en grafisk eksplisitt måte. 
Det er svært lite i spillet som faktisk er ordentlig fryktinngytende, og på ett eller annet tidspunkt slutter man å skvette av tilsynelatende døde lik som spretter opp og skriker «WÆÆÆ!» når man går forbi. 

Dessuten er det få reelle nyheter her. 
Det spilles omtrent nøyaktig som originalen, bare i mer varierte omgivelser. 
Det hadde trengt noen elementer som virkelig frisket opp spillopplevelsen, og en anelse mer finesse i uhyggelighetene. 

Likevel, «Dead Space» fortsetter å levere solid actiongrøss i denne oppfølgeren. 
Det er kanskje litt i tryggeste laget, men samtidig bygger det på et gameplay som satt godt allerede fra starten. 
Det gjør «Dead Space 2» til en underholdende, om enn litt forutsigbar, spillopplevelse. 

CARL THOMAS AARUM 

PS: 
«Dead Space 2» er testet til Xbox 360, og lanseres 27. januar. 

Plattform: 
Xbox 360, PS3, PC Genre: Action/Skrekk Alder: 18+ Utvikler: 
Visceral Games Utgiver: 
Electronic Arts 
