Ukjent Arsenal-talent herjet med Uruguay
(Uruguay - Costa Rica 1-3) 
Mot et Uruguay uten Luis Suarez (27) viste Joel Campbell (21) hvorfor Arsene Wenger (64) hentet spissen til London allerede for tre år siden. 

Campbell var et angrep alene lørdag kveld, scoret selv utlikningsmålet og spilte gjennom Marcos Urena da innbytteren fullførte Costa Ricas festaften. 

22-åringen kom til Arsenal allerede i 2011, men har siden vært lånt ut til Lorient, Real Betis og Olympiakos der han blant annet har scoret mot Manchester United i Champions League. 

Sammen med fem spillere som har gjort seg bemerket i Tippeligaen sørget han for nok en VM-skrell. 
Cristian Gamboa (RBK-spiller), Giancarlo González (eks VIF), Celso Borges (eks Fredrikstad) og Christian Bolanos (eks Start) startet alle for lille Costa Rica mens AaFKs Michael Barrantes kom inn som innbytter. 

– 
Dette var en historisk suksess for oss. 
Vi mistet ikke hodet da vi kom under, og vi har slått et stort lag. 
Jeg er svært lykkelig, sier landslagssjef Jorge Pinto i et TV-intervju rett etter kampen. 

Etter et søvndyssende kvarter tok det av i Fortaleza. 
Diego Godin ballen i nettet etter et kvarters spill, men linjemannen markerte korrekt for offside. 
Kun ett minutt senere fikk Edinson Cavani stå helt alene i feltet og sleivet ballen utenfor på hel volley selv om han hadde mer enn nok tid til å ta ned kula. 

Midtveis valgte Junior Diaz å rive ned Diego Lugano på dødball og Cavani fikk nok en gang sjansen fra god posisjon - denne gang straffemerket. 
PSG-spissen skjøt hardt og kontant nede i hjørnet. 

Joel Campbell kom nær utlikning med en suser kort tid senere og tidligere VIF-stopper Giancarlo González var noen få centimetre fra å stusse inn en Christian Bolanos-corner like før hvilen etter at Celso Borges forstyrret keeper. 

I neste angrep forandret Diego Forlans skudd retning og så ut til å duppe ned i nettet, men Keylor Navas kastet seg bakover og fikk slått ballen over mål. 

Oscar Duarte fikk to sjanser fra kort hold like etter pause, men nikken ble reddet av Nestor Muslera og returen traff aldri kassa. 
Men Costa Rica var i dytten i denne perioden og utliknet kort tid senere. 
Bolanos flikket til Gamboa som slo inn til Campbell. 
Han la ballen til rette og banket den i mål med venstrefoten. 

Den Arsenal-utleide spissen feiret med å legge ballen under drakten, gå ned i knestående og kysse kula før han pekte mot himmelen. 

Kun tre minutter senere var kampen snudd. 
Nok en gang fikk Duarte stå alene på bakre stolpe selv om TV-bildene viste at stopperen var i offside da frisparket ble slått, og denne gang styrte han ballen i hjørnet med hodet. 

Uruguay sendte umiddelbart skadde Luis Suarez i oppvarming, men Liverpool-stjernen kom aldri på banen og de lyseblå slet med å skape sjanser. 

Seks minutter før slutt punkterte istedet costaricanerne kampen. 
Innbytter Marcos Urena stakk i bakrom og kjælet ballen tilside for Muslera. 
Han løp ned mot cornerflagget for å feire der han fikk selskap av selv keeper Navas mens TV-bildene viste at Suarez deppet på benken. 

På tampen presterte Maxi Pereira å pådra seg rødt kort etter å ha sparket ned gode Campbell helt unødvendig nede ved hjørneflagget. 

- Jeg er skuffet over hvordan Uruguay løser kampen, sier TIL-trener Steinar Nilsen i VGTVs studio, og fortsetter: 

- Det de viser i dag, spesielt i det defensive, viser at de ikke har noenting å gjøre videre i dette mesterskapet. 

- At de ikke engang klarer å stå imot Costa Ricas døballer, er svakt. 
Men jeg synes det er ålreit når et lag slipper seg så mye ned, og blir straffet for det, legger VG-ekspert Arne Sandstø til. 

Diego Lugano skaffet straffe og Cavani sendte ballen i mål og Uruguay i ledelsen. 
