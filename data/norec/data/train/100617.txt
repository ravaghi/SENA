Lite nytt - mye godt
Electronic Arts hevder at de fortsatt vil satse på å utvikle FIFA-serien videre også for PS2-eiere. 
Foreløpig har de lagt seg på en trygg linje. 

Uansett hva som måtte bli sagt, så er det liten tvil om at det er brukt langt mer ressurser på «FIFA 08» til PS3 og 360 enn på PS2- og PC-versjonen. 
Det er ikke så mye som skiller «FIFA 08» fra fjorårets utgave og Champions League-utgaven som kom tidligere i år. 

Det er jo slettes ingen krise så lenge det er gode spill, men spørsmålet er om det er nødvendig å kjøpe den nyeste utgaven. 

Det er nemlig ikke så veldig lett å finne de helt store forandringene i banespillet på den nyeste versjonen. 
FIFA-serien har tidligere hatt en lei tendens til å bli veldig ensformig og det har stadig dukket opp situasjoner på banen man har sett altfor mange ganger. 

Men konkurransen fra «Pro Evolution Soccer»-serien, som har vært veldig god på det området, har tydeligvis skjerpet FIFA-gjengen. 

Det er gledelig å se at det fortsatt er mange forskjellige situasjoner som kan oppstå på banen, og at man etter mange timers spilling ikke får følelsen av at «dette har jeg sett før». 

«FIFA 08» er selvfølgelig spekket med lag fra de aller fleste fotballnasjonene - blant annet den norske eliteserien. 
Spillerstallene er godt oppdaterte også. 

For eksempel kan Odd Grenland-supportere glede seg over at Stefan Bärlin er på plass, mens Ole Martin Årst og Bernt Hulsker spiller på topp for Start. 

Om det ikke er så store forandringer ute på banen, så er det i alle fall gjort et forsøk på en ny greie som heter «Be A Pro». 
Kort fortalt styrer du én spiller og skal forholde deg til din posisjon på banen og kommunisere med lagkameratene for å få til et godt samspill. 

Idéen er vel ikke akkurat revolusjonerende, men fungerer greit. 
Man kan være opp til fire personer som styrer hver sin spiller på et lag, og konkurransen går da ut på å bli bestemann av de fire som spiller for samme klubblag en hel sesong. 

For min del synes jeg det blir veldig mye av det samme ettersom det ikke er noen tabell eller andre utfordringer i løpet av sesongen. 

En annen ting er at jeg brukte vanvittig lang tid på å vente på at kampene skulle starte. 
Jeg håper for EA sin del at problemet er rettet opp i versjonen som kommer i butikkhyllene - hvis ikke er det intet mindre enn en skandale. 

Det er forøvrig fortsatt mulig å være manager for en drøss med klubber - hvilket innebærer blant annet kjøp og salg av spillere, sponsorkontrakter, justering av klubbens fasiliteter og ikke minst det å spille kamper. 

Det er ikke veldig avansert, men det fungerer helt greit og er med på å skape bredde i spillet. 

Alt i alt er «FIFA 08» til Playstation 2 et bra spill. 
Jeg kan med andre ord leve med at det ikke er enorme forandringer fra forgjengerne. 

Men du kan altså få vel så mye moro ved å kjøpe «Champions League»-utgaven. 
Og, ikke minst, mer for pengene. 

PS: 
I salg fra torsdag 27. september. 
PC- og PS2-versjonene skal være like, men det er kun PS2-versjonen som er testet. 
