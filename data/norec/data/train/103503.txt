Kongelig kalkun
Regi: 
Martha Coolidge. 
Med: 
Julia Stiles, Luke Mably, James Fox, Miranda Richardson. 
Am. komedie. 
For alle. 

Dette er så dumt at det er morsomt; en real kongelig kalkun. 
Bare hør: 
Hovedpersonen er den danske turbokronprinsen Edvard (Eddie blant venner). 
Hans far er kong Harald av Danmark, lillesøsteren heter Arabella, kalt Ari (!), og Eddie selv får stadig kjeft av mor, dronning Rosalind, som misliker sønnens raske omgang med biler og damer. 
Og hva gjør kronprinsen? 
Jo, han blir fornærmet på mor og drar med tjeneren Søren til Wisconsin i USA - for der viser damene frem puppene sine. 
Det har nemlig Eddie sett på TV. 

Og der borte i USA møter denne bortskjemte prinsegutten den jordnære jenta Paige, som representere alt han ikke har; ansvarsbevissthet, sosialt engasjement og sunn fornuft. 
Søt musikk oppstår, prinsen blir grei og opptrer etter hvert med rojalistisk verdighet. 

Ikke bare det - han løfter etter hvert sitt kongelige ansvar til et nivå langt høyere enn Himmelbjerget. 
Eddie ordner opp med politikere og fagforeninger og har alvorlige diskusjoner om fiskeripolitikken med sin far - og kongen av Norge (han får vi dessverre ikke navnet på). 

I dette sammensurium av en historie er det ikke skuespillerne det står på. 
De er mer enn habile, med en sympatisk Julia Stiles i spissen som den amerikanske prinsevennen. 

Dette er muligens lett å svelge for romantisk anlagte amerikanske jenter som gjerne vil møte drømmeprinsen. 
Hadde handlingen vært lagt til et oppdiktet obskurt lilleputtland, så hadde dette sikkert vært fordøyelig for norske jenter også. 
Men at alt dette skal foregå i vårt naboland Danmark - det blir for drøyt! 
