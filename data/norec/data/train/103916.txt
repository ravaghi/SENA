Mohr: «Mohr»
(Tylden & Co.) 

Du verden så godt å høre solskinn i disse melankolske høst-tider! 

For det er solskinn i både Emil Mohrs stemme spesielt, og hans og broren Bernhards uttrykk generelt. 
Mohr-brødrene har holdt det gående gjennom to jevne album og nærmer seg full klaff på det tredje. 
Utgangspunktet er lettbeint og forfriskende, organisk og varm popmusikk med klart visepreg. 
Gutta lager enkle, men innsmigrende (akkurat slik produksjonen er) melodier med lettfattelige norske tekster om lengsel og kjærlighet. 
Mohrs voksne uttrykk burde være skreddersydd for både P1 og P4, og selv om låter som «Eva», «På moten» og «25» er blant det beste i norsk voksen-pop i år, mangler Mohr kun en kjempe-radiohit for å bli et husholdningsnavn i norske CD-hyller. 
