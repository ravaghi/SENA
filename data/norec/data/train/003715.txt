Easy-A
Smart ungdomsfilm med fantastiske Emma Stone! 

Midtveis i Easy-A beklager 17 år gamle Olive at John Hughes ikke har regien på livet hennes. 

Det er det Will Gluck som har, og han prøver ikke å skjule filmens slektskap til The Breakfast Club, Sixteen Candles og Ferris Bueller’s Day Off. 

Hughes gjorde kanskje en bedre jobb med å formidle ungdommelige følelser og konflikter. 
Men Gluck gjør en absolutt godkjent jobb. 

Dessuten har Easy-A fantastiske Emma Stone, som matcher Molly Ringwald med glans! 

Starter rykteflom 

Olive (Emma Stone) lyver til sin beste venninne om at hun har mistet jomfrudommen, og setter dermed i gang en rykteflom om seg selv på skolen. 

Hun liker oppmerksomheten det skaper rundt henne, og bestemmer seg for å dyrke sitt nye image. 

Men dermed vikler hun seg inn i flere komplikasjoner som gjør det vanskelig å være Olive. 

Smart dialog 

Jeg kjenner at jeg ikke helt tror på utgangspunktet for denne historien. 

Jeg ser ikke helt hvordan et horestempel skulle være noe en smart jente som Olive skulle ønske seg. 
Eller hvordan medelever på en high school skulle bli sjokkert over påstander om at noen faktisk har hatt sex. 

Men jeg ser at historien har noe fint å si om kjærlighet, vennskap, løgner, ryktespredning og usikkerhet. 
Og den gjør det med smart dialog, morsomme situasjoner og … nevnte jeg Emma Stone? 

Underholdende foreldre 

Scenene med Olives foreldre (Stanley Tucci og Patricia Clarkson) er blant filmens mest underholdende, selv om de inneholder replikker som aldri i livet ville blitt utvekslet mellom en datter og hennes foreldre i virkeligheten. 

Gode navn som Thomas Haden Church, Lisa Kudrow og Malcolm McLaren blir litt bortgjemt i historien, med små roller som kunne vært spilt av hvem som helst. 

Utstråler energi og sjarme 

Ok, jeg kjenner at jeg må si litt mer om Emma Stone. 
Hun er en lovende skuespiller, sett i blant annet Superbad og Zombieland, og blir sett i flere filmer fremover, blant annet den kommende Spiderman-filmen. 

Jeg liker å se henne. 
Hun utstråler all den energien og sjarmen som Lindsey Lohan hadde for ti år siden, men er i tillegg en bedre skuespiller. 

Hun takler utfordrende scener med høy troverdighet, og kan bli en av det neste tiårets store. 
Så får vi bare håpe at Emma Stone lykkes bedre på privaten enn Lohan. 

Lite har endret seg 

Easy-A er i alle fall en smart og underholdende ungdomsfilm som bør treffe målgruppa. 
Jeg foretrekker nok fremdeles John Hughes-filmene, men det er nok fordi jeg selv var i målgruppa da de filmene kom. 

Easy-A tegner et bilde av 2011-ungdommen som tyder på at lite egentlig har endret seg når det gjelder hva ungdomstiden har å by på av utfordringer. 

En siste ting. 
Emma Stone. 
Wow! 
