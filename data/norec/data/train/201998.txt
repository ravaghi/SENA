Windows Phone 7 Mango
Norsk språk, norsk tastatur og norsk app-butikk. 
Men noe mangler fortsatt. 

- Vent med Windows Phone 7, sa Microsoft til nordmenn tidligere i år. 

Med god grunn. 

Operativsystemet har nemlig aldri blitt offisielt lansert her til lands, og dermed har telefoner på norsk jord med Windows Phone 7 (WP7) kjørt en slags halvveisversjon. 
Uten norsk tastatur, uten norske menyer og uten tilgang til hele app-butikken Marketplace har WP7 vært uaktuelt for mange nordmenn. 

Inntil nå. 

Mango, eller Windows Phone 7.5, er den versjonen som skal opp på norske reklameplakater og åpne norske øynene for noe annet enn iPhone og Android. 
Versjonen er nå tilgjengelig for LG Optimus 7, og vil komme til flere telefoner, både gamle og nye, utover høsten. 

Nå bør norske forbrukere kjenne sin besøkelsestid. 
WP7 har blitt en moden frukt alle bør smake. 

Vil du ha Mango med én gang? 
Våre kolleger i Itavisen har oppskriften! 

Pent som alltid 

DinSide har tilbrakt over en uke med en Mango-fisert LG Optimus 7. 
Maskinvaren skal vi la ligge. 
Det er de myke pakkene som er interessante. 

Vi har allerede testet telefonen: 
HTC 7 Trophy vs. LG Optimus 7 

Om du har vært borte i WP7 tidligere blir du ikke blåst av stolen når du fyrer opp Mango-versjonen. 
Men er dette ditt første møte med Microsofts mobilsatsning, bør du bør gripe et ekstra godt tak rundt armlenene. 

For WP7 er annerledes, og pent. 
Det er fristende å si at dette er det peneste mobile operativsystemet på markedet. 
Nei, vet du hva, jeg sier det: WP7 er penest. 

Operativsystemet flyter nå enda glattere enn tidligere og de store bokstavene, ensfargede boksene og minimalistiske menyene er en fryd å jobbe med. 
Microsofts Metro-design får alt til å se lekkert ut, alt fra innstillinger til epost. 
Og snarveiene på hjemskjermen, "flisene", er både pene og tidvis kjekke. 

I så måte blir det en nedtur å levere fra seg denne telefonen og gå tilbake til Android. 

Mer om det senere. 
Først: 
En tur gjennom noen av nyhetene! 

Dette har de fikset 

Da vi testet WP7 for første gang i november i fjor, listet vi opp en rekke ting vi savnet i systemet. 

Mange av disse har nå blitt ordnet opp i. 
Blant annet: 

Full tilgang til Marketplace 
At det tok omlag et år er latterlig, men nå er det her. 
Du kan nå både kjøpe og prøve apper. 
Er du glad i spill, er WP7 overraskende innfriende, med Xbox Live-støtte og mange kvalitetsspill med pen grafikk. 
Mange av appene er også lekre. 
Mange norske apper er allerede på plass, som løsninger for Yr og Trafikanten. 
Men fortsatt mangler det mye. 
Apper andre kan laste ned, som IMDB og den offisielle Twitter-appen, er ikke tilgjengelige for nordmenn ennå. 
Dette skal komme. 
Og fortsatt mangler det blant annet apper for populære tjenester som Spotify, Wimp, NRK og Springpad. 
Dette skal også komme. 
Spørsmålet er bare når. 

For Wimps vedkommende gikk det fort: 
Wimp er klar for WP7 allerede nå! 

Forøvrig har Microsoft i likhet med Apple strenge regler for hva utviklere kan tukle med og ikke. 
Blant annet kan du bare glemme å installere alternative tastaturer, slik man kan på Android. 

Norsk tastatur og ordbok Tastaturet på WP7 er strålende, og har nå Æ, Ø og Å. 
Man har også norsk ordliste. 
Den er et tveegget sverd som på alle andre telefoner, og retter til tider ting som ikke er feil i det hele tatt. 
En irriterende detalj er også at "feilstavede ord" (les: ord WP7 ikke har hørt før) får en rød strek under seg som i Word. 
Fordelen er at disse raskt kan legges til i ordlisten din. 

Klipp og lim 
Det skulle bare mangle, men WP7 har nå en utklippstavle. 
Ord markeres ved å trykke på dem, og man kan markere setninger ved å dra markeringen. 
Dette er noen ganger en prøvelse, da markeringen ikke alltid følger dine ordre, men går som regel greit. 

Bakgrunnskjøring 
En av de store nyhetene i Mango er multitasking. 
Ved å holde inne bakover-knappen får du oversikt over de fem siste appene du har brukt, og bytting mellom disse er både glatt og pen. 
For å lukke en app trykker du på tilbakeknappen mens du er inne i appen, helt til du kommer til hjemskjermen. 
Dessverre virker det ikke som alle apper er tilpasset denne nye muligheten, og blant annet Facebook-appen starter seg selv på nytt hver du går inn i den. 

Enhetlig innboks Mango lar deg snekre sammen egne innbokser med så mange epost-kontoer du ønsker. 
Disse kan så legges på hjemskjermen. 
Selv bruker jeg en innboks til privat epost (to Gmail- og én Hotmail-adresse), en innboks til all jobb-epost (Outlook) og en innboks til jobb-epost som kun er sendt til meg (en Outlook-mappe). 
En annen gledelig nyhet er at epost-samtaler vises som tråder, slik man kjenner det fra blant annet Gmail. 

Her er en gjennomgang av det pene grensesnittet i WP7: 

Dette har de ikke fikset 

Men slett ikke alle ankepunktene våre er rettet opp. 

Blant annet består fortsatt disse problemene: 

Ikke Flash eller Silverlight-støtte i nettleser Microsoft vil ikke støtte sin egen standard Silverlight, og heller ikke Flash. 
HTML5, derimot, støttes til gangs. 
Faktisk kan du for eksempel spille musikk fra nettsiden Beat.no, og styre musikken på låsskjermen, via HTML5-standarer. 
Og nettleseren er så glatt og rask at det er vanskelig å ikke bli glad i den. 

Ikke full støtte for Google Calendar Dette er fullstendig uforstålig. 
Du kan kun bruke hovedkalenderen fra Google-kontoen din. 
Har du flere kalendere, noe mange jo har, kan du bare glemme å se dem alle på telefonen. 
Noen hevder dette er Googles feil, og det finnes metoder for å rette på dette, men det oppleves likevel som en stor og irriterende mangel. 
Selv måtte vi slå sammen våre kalendre i én for å komme rundt problemet. 
Ingen god løsning. 
Til gjengjeld kan du få Facebook-arrangementer inn i kalenderen, noe vi liker. 

Ikke andre søkemotorer enn Bing Søkeknappen på WP7 er nå ubrukelig. 
Rett og slett. 
Tidligere gjorde den ulike ting ut fra hvor du befant deg på telefonen, for eksempel søkte den opp kontakter om du trykket på den i kontaktlisten din. 
Slik Android-telefoner gjør. 
Ifølge Microsoft var dette forvirrende, så nå gjør knappen kun én ting: 
Åpner Bing-appen. 
Og dette kan ikke endres. 
Dermed får du en knapp på telefonen din som i våre øyne er ubrukelig, om du foretrekker for eksempel Googles søk fremfor Microsoft sitt. 

Vi savner også et skikkelig varslingssystem. 
Får du en ny tekstmelding dukker det opp et varsel øverst, som du kan trykke på der og da. 
Men senere må du selv legge merke til at meldingsflisen din har oppdatert seg. 
Nå som også iPhone får et varslingssystem, som likner urovekkende mye på Android sitt, er det rart ikke også WP7 har kastet seg på ballen. 

Sosial telefon 

Det er ikke bare mangler vi tidligere har påpeket som er rettet opp. 
Andre, nye funksjoner har også kommet. 

Blant annet er WP7-telefonene nå gjennomsyret av sosiale medier. 
Du kan legge til Twitter-, Facebook- og LinkedIn-kontoer, og bruke telefonens egne apper for å holde deg oppdatert. 

Ved å koble sammen kontaktene dine med deres sosiale kontoer, kan du for eksempel holde deg oppdatert fra samme sted hvor du går inn for å ringe dem. 
Ved å lage kontaktgrupper, for eksempel en for kameratene eller veninnene dine, og legge denne som en flis på hjemskjermen, kan du enkelt finne ut hva som skjer i gjengen ved å få oppdateringer fra bare dem, på ett sted. 
Du kan også bruke disse gruppene for å raskt finne telefonnummeret deres, eller sende en tekstmelding til alle på likt. 

Det sosiale aspektet kan dog gå begge veier. 
For eksempel: 
Om du vil være tilgjengelig for chat på MSN og Facebook, dukker chat-meldingene du skriver opp sammen med vanlige tekstmeldinger. 
Dette kan ikke endres på, ifølge Microsoft. 
Du kan også få vel mange kontakter plutselig, som du ikke har noen interesse av å gjøre noe telefonisk med. 
Det hele kan rett og slett bli rotete. 

Blant annet derfor foretrekker vi å bruke egne Facebook- og Twitter-apper for å holde oss oppdaterte, og heller bruke den sosiale integrasjonen til enkle ting som å få bilder i kontaktlisten vår eller dele bilder direkte fra album. 

Office-telefon 

En annen nyhet er Office-tilgangen. 

Gjennom Microsofts gratis lagringstjeneste SkyDrive, nettløsningen Office 365, Sharepoint eller ved å bare jobbe lokalt, kan du lese, redigere og lage Office-dokumenter på telefonen. 

Du kan lage helt nye Word- og Excel-dokumenter, samt OneNote-notater. 
I tillegg kan du vise og redigere PowerPoint-presentasjoner. 

At du skal sitte på telefonen og utforme infløkte regneark er selvfølgelig heller urealistisk, men Microsoft legger ved blant annet maler for å oppføre golfresultater, og ved å feste OneNote-notater på hjemskjermen har man plutselig et greit alternativ til apper som Springpad og Evernote. 

Grensesnittet er, som det alltid er på WP7, både pent og enkelt. 

Her er noen av appene som er tilgjengelige for nordmenn nå: 

WP7 + PC = Trøbbel 

WP7 er annerledes enn resten av gjengen. 
Det er operativsystemet mange vil enten hate eller elske. 
Selv elsker vi deler av det, og hater andre. 

Vi hater blant annet hvordan WP7 legger seg tett inntil iPhone når det gjelder innlåsing. 
Dette har ikke endret seg med oppdateringen. 

Vil du overføre musikk, bilder og video til eller fra datamaskinen din, noe man jo gjerne vil, må du gjøre dette via Zune-programvaren. 
Dette tilsvarer Apples iTunes, og det er også Zune du må registrere deg hos om du vil kjøpe apper. 
Forvirrende til tider, og ekstremt irriterende til andre tider. 
Bruker du Mac, må du bruke iPhoto for bilder og iTunes for musikk, men gjennom en Zune-løsning. 
Jada. 

Og neida: 
Du får ikke opp telefonen som en stasjon, slik til og med iPhone gjør, for å overføre bilder og filmer. 
Microsoft er tydeligvis enig med Apple om at filer er gammeldags. 
Selv hevder de dette dreier seg om sikkerhet. 
Vi hevder dette er meningsløst. 

En fordel med Zune er at alle videoer du får overført garantert fungerer på telefonen. 
De fungerer forresten veldig bra, også. 

Bildene du tar med telefonen kan automatisk lastes opp til Microsofts gratis lagringstjeneste Skydrive. 
Men de blir kraftig forminsket, og dermed blir ikke dette noe alternativ til Zune. 

Ikke helt klar for Norge 

Mye av poenget med Mango er å ha en splitter ny versjon når nordmenn nå endelig får ta del i moroa. 
Men for at nordmenn skal være klare for WP7, må WP7 være helt klar for nordmenn. 

Og det er den ikke. 
Microsoft vil ha deg til å tro det, men det er løgn. 

Det er fortsatt ting som er stengt for oss i nord. 
Leser du for eksempel om en fin WP7-app på nettet, er det slett ikke sikkert du får lastet det ned. 
Rett og slett fordi du bor i Norge. 

"Vi har dette på radaren, og spurt IMDB og andre pent om å slippe dette utenfor USA. 
Men vi kan ikke presse dem så lenge de ikke er klare" svarer Microsoft Norge når DinSide spør. 

Et annet problem er kartet som følger med. 
Dette baserer seg på Microsofts Bing-tjeneste; en tjeneste som ikke er helt klar for vårt moderland riktig ennå. 
Dermed får du kun én funksjon i kartet: 
Se hvor du befinner deg. 
Du kan ikke engang søke opp en adresse. 

"Bing er ikke lansert på norsk, og derfor begrenset så lenge man bruker norsk som søke- og nettleserspråk. 
Inntil Bing lanseres i Norge vil dette være slikt" sier Microsoft. 

Dette er selvfølgelig problemer som forhåpentligvis vil forsvinne ganske snart. 
Men vær klar over prisen man betaler ved å være tidlig ute. 
Slik er det alltid. 

Gledelig er det at WindowsPhone.com fungerer utmerket i Norge. 
Tjenesten lar deg blant annet se hvor telefonen din befinner seg på et kart, eller få den til å ule om du har mistet den bak sofaen. 
For som kjent er det ikke alltid så lett å ringe telefonen når du har mistet telefonen du skulle bruke til å ringe telefonen. 

Derfor bør du vurdere WP7 

Listen over ting vi savnet i WP7, men som nå er på plass, er langt lenger enn listen over det som fortsatt mangler. 

Vi likte godt systemet da det først så dagens lys, og vi liker det enda bedre nå. 
Forhåpentligvis vil de nye Mango-mobilene få luft under vingene i løpet av høsten, spesielt Nokia sine, og dermed vil for eksempel utvalget av apper eksplodere. 
Dessuten er apper langt fra det viktigste for alle. 

Det er noe med følelsen man får av å bruke noe splitter nytt som appellerer voldsomt i WP7. 
Borte er de lange listene med apper, de "fotorealistiske" ikonene og følelsen av å se noe man har sett hundre ganger tidligere. 
Igjen sitter du med smarte løsninger, stilsikker design og følelsen av å se fremtiden i hvitøyet. 

Så vil du ha et operativsystem som føles like bra som det virker, som er så pent at det blir gøy å lese kjedelige jobb-eposter og som hviler på skuldrene til en gigant som garantert ikke vil skuffe sine mobilkunder fremover, må du unne deg selv en tur innom nærmeste mobilbutikk i høst for en skikkelig munnfull Mango. 

Det er tross alt ikke alle som elsker epler. 
