Sondre Lerche and the Faces Down Quartet:«Minor Details» 

(Virgin/EMI) 

23 år gamle Sondre Lerches musikalske utvikling begynner å bli smått alarmerende. 

Ikke slik å forstå at det bokstavelig talt er ulende sirener på hans nye single. 
Langt der ifra. 
Og det er bekymringsfullt at et av våre største unge poptalenter har det så travelt med å bli en gammel mann. 

Lerche har for så vidt lenge uttrykt begeistring for pop av den klassiske, myke og jazzinfluerte sorten, type Burt Bacharach og Cole Porter, og har ofte inkorporert dette i låtene sine med stort hell. 
Men på «Minor Details» tar han Tin Pan Alley-inspirasjonen et godt stykke lenger, og resultatet er slapt, selvfornøyd og koketterende. 

Kvartetten hans musiserer flott, og Sondre er en stor vokalbegavelse, men «Minor Details» låter prematur og bråmoden. 
Man må spørre seg om dette er en fornuftig måte å forvalte Sondre Lerches talent på. 

En lite lovende forsmak på albumet «Duper Sessions», som slippes 27. februar og sies å være i samme stil. 
Det er antagelig mer grunn til å glede seg til høsten - da kommer han med noe som angivelig skal være en skarpskodd rockplate. 
