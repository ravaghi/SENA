Spektakulær, westernaktig vampyrjakt i 3D
Regi: 
Scott Charles Stewart 

Manus: Cory Goodman, Min-Woo-Hyung, etter en grafisk romanserie 

Skuespillere: Paul Bettany, Cam Gigander, Karl Urban, Maggie Q, Lily Collins, Christopher Plummer 

Sensur: 
15 år 

Dette er lagt til en alternativ verden. 
Vi befinner oss i en postapokalyptisk tid, sterkt herjet av en århundrelang krig mellom mennesker og vampyrer. 
Byene er nådeløst styrt av Kirken. 
Et slagord for hele nasjonen lyder: 
«Er du mot Kirken, er du imot Gud». 

Vår mann (den actionkompetente og kjøligutseende Paul Bettany) er en krigerprest, en helt fra hva vi vel kan benevne som forrige vampyrkrig. 
Han lever nå i skjul bak murene i en av de kirkestyrte byene. 
Han får melding om at hans bror og dennes kone er drept ute i ørkenen og at hans unge niese holdes i fangenskap. 
Han beslutter å dra ut og redde henne før vampyrene omgjør henne til nettopp dét: en vampyr. 
For å gjennomføre det, må han bryte sine hellige løfter, bryte med Kirken. 

Selv om dette er lagt til en dyster, postapokalyptisk tid, hvor en forstår at science fiction-thrilleren «Blade Runner» ikke er blitt skapt forgjeves, selv om det finnes håndvåpen så store som mopeder, selv om det finnes tog som minner om oljetankere, selv om det finnes motorsykler med et animalsk design, og selv om det finnes maleriske vampyrer, er både strukturen og koreografien i en del scener westernaktige. 
Eller kanskje vi skal si: heftig influert av italienske westernfilmer, både i form og stil. 

Så selv om du har lite til overs for både vampyrer og postapokalyptiske tablåer, vil du verdsette den frydefulle flørten filmen har med westerngenren. 
Om du setter pris på spaghettiwesterns, altså … 
