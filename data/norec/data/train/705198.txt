NOVELLER:Tredje gangen smeller det 

Ujevn novellesamling nummer to fra Jakob Arvola. 

Jakob Arvola: 
Jeg vet hva du driver med. 
Noveller. 
194 sider. 
Vigmostad Bjørke. 

Av de ni stykkene samlingen «Jeg vet hva du driver med» av Jakob Arvola (1967, debut 2014) består av, stikker tittelnovellen seg ut som den klart beste. 
Fra å skildre en sønns besøk hos sin institusjonaliserte avsindige mor flytter den seg med ham til den barnehagen der han arbeider. 
Han er elsket av barna, omtykt av foreldrene, men med sitt oppdemmete sinne og aggresjon på ustoppelig – usynlig for andre inntil det sprikker - vei til mentalt kollaps. 

Når barnehagebarna stiller ham sine troskyldige spørsmål, tar han av og legger grafisk ut om hvordan død arter seg, lik ser ut og ekspederes, samt betror dem sin vantro så effektivt at selv voksne kunne få problemer med å svelge unna mat og melk. 
På vei hjem etter stengetid grapser han dag etter dag sandslott han har vært med barna å bygge, i en intens historie fra hverdagslig grenseland. 

«Jeg vet hva du driver med» stikker seg også teknisk ut mellom de andre stykkene ved å være en tredjepersonfortelling, altså fortalt om en person sett utenfra. 
Alle de andre er førstepersonfortellinger. 
De handler også om traurige liv, enten jeg-fortellerne er menn eller kvinner, som Johannah på 32 i «Det er noe vi mangler» (en usannsynlig fortelling fra timer hos en skruppskjør psykolog), «en moderne mann» (med sine overflatisk kyniske giggolobetraktninger i «Feminist? 
Ja visst!»), den tagale Trond som ikke snakker, men nøyer seg med å konstatere at ting er som de er («Det er ikke noe å snakke om»), eller oppsagte Rebecca, som i motsetning til Gro Harlem Brundtland i «Ekko» tvertimot må innse at «ingenting henger sammen med noe som helst». 

Mens tittelnovellen sitter som en dirrende pil, er andre stykker helt ok, mens én reduseres til en kvikkasbemerkning («Blodforgiftning»). 
Det lengre, avsluttende «Postludium» er mer et eksempel på sampling fra det utømmelige hav av tweeter, gulp, kommentarsnutter og blogger som ligger «der ute på nettet» om «disse folka» som kommer utenfra og ødelegger folk og land, enn en forløst og velformet novelle. 

Som i debutsamlingen, «Det går ikke over», viser Jakob Arvola også i «Jeg vet hva du driver med» at han har noe gående. 
Så neste gang kan han slå til med en hel- og fullskapt bok. 
