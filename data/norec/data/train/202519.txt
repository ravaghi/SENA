Minitest: glif for iPhone 4
Som vi håpet: 
Den virker! 

Tidligere i vinter skrev vi om et smart produkt for iPhone, som ikke bare gjør det enklere, men i det hele tatt mulig å bruke den i flere sammenhenger. 
Selve produktet er svært enkelt, men idéen bak og funksjonaliteten er større enn man skulle tro ved første øyekast. 

Problemet 

Problemet med smarttelefoner generelt er at de er laget for å holdes i hånden. 
Men på mange av bruksområdene er det en fordel eller til og med en forutsetning at de kan stå alene. 
Men bortsett fra noen få varianter som har et innebygget støttebein, er dette vrient å få til. 

iPhone som videokamera er høyst brukbar i mange situasjoner, men da bare som håndholdt kamera. 
Stativfeste finnes ikke og man må ty til forskjellige fantasifulle løsninger (gaffa, tyggegummi, binders, skrustikke, kraftige klyper ...) 

Når man skal lese på iPhone må man holde den, det fungerer ofte dårlig å legge den ned på bordet, på grunn av gjennskinn og betraktningsvinkel. 

Løsningen - fungerer den? 

Løsningen på disse problemene er altså glif, som er en enkel holder som kombinerer flere funksjoner. 

Materialet er en solid og myk plast, som er fleksibel, men ikke for ettergivende. 
Derfor sitter glif'en godt rundt hjørnet på en iPhone 4 når du bruker den som holder for kamerastativ. 

På undersiden sitter det en gjengeinnsats av messing, med 3/8" gjenger som passer på alle kamerastativer, fra de minste bordmodellene til de store beregnet på store speilrefleks og videokameraer. 

Som støttebein har den en klemme ved siden av gjengeinnsatsen, som du kan feste på toppen eller siden av iPhone. 
Da kan du lese i høyde- eller breddeformat uten problemer. 

Fungerer det? 

Da vi leste om denne på nettet tok det ikke lang tid før vi bestilte et par stykker. 
Da var den fremdeles i tidlig produksjonsfase, og enhetene ble sendt ut siste uka før jul. 
Dermed dukket de opp i romjula. 

Innpakningen er svært politisk korrekt, det er ingen innpakning i det hele tatt, glif'en er bare plassert i en utskjæring på en liten papplate (sannsynligvis resirkulert) som samtidig fungerer som brukerveiledning med illustrasjoner. 

Montert som holder for kamerastativ er den såpass stram at det går helt greit å holde den opp ned. 
Slik den er tenkt, festet på undersiden, sitter den stabilt og godt. 

Som støttebein er den glimrende. 
Festegrepet er svært godt, det siger ikke i det hele tatt og stivheten er mer enn tilstrekkelig. 

Konklusjon 

The glif svarte absolutt til forventningene. 
Den gjør at vi kan bruke iPhone 4 som videokamera på stativ, og hvis vi skal se en videosnutt eller lese mens vi spiser frokostblandingen trenger vi ikke holde iPhone 4 i hånden for å få en brukbar betraktningsvinkel. 

Den kan kjøpes direkte fra produsenten og prisen er 20 US dollar. 
Da havner den rett i postkassa uten toll og mva. 
