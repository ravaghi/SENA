What If
En varm og sjarmerende film, som kunne vært skarpere i kantene. 

Kan en gutt være venn med ei jente uten å prøve å komme i buksa på henne? 
Det er et evig spørsmål, som har vært tema for mang en romantisk komedie opp gjennom åra. 

Klassikeren 
Da han møtte henne med Billy Crystal og Meg Ryan er nok den mest kjente – denne gangen heter filmen What If og har Daniel Radcliffe og Zoe Kazan i hovedrollene. 

Filmen er sukkersøt, morsom og sjarmerende, men den spiller på vante klisjeer og tør ikke å utfordre sjangeren den befinner seg i. 

Når drømmedama har kjæreste 

Radcliffe spiller hjerteknuste og litt bitre Wallace, som sluttet på medisinstudiene da det skar seg med dama. 
Nå, et år etter bruddet, sitter han på hustaket til søsteren som han bor hos, og skuer utover Toronto mens han sletter en gammel melding fra eksen. 

Deretter bærer det på fest hos kompisen, der han ender opp med å skape litt kjøleskapspoesi, ved hjelp av ordmagneter, om hvor dritt kjærlighet er. 

Og så skjer det – møtet med drømmedama – en vittig, smårar, smart og supersøt jente, en aminatør ved navn Chantry. 
Det er kjærlighet ved første blikk, i hvertfall for Wallace, men det er bare ett problem 
- Chantry har allerede en kjæreste og dermed havner Wallace i vennefella. 

At tiltrekningen er gjensidig tar imidlertid ikke lang tid å forstå, og en runddans der de to prøver å ignorere den seksuelle spenningen mellom dem begynner. 
Når Chantrys kjæreste 
Ben reiser til Dublin et halvår for å jobbe, lurer Wallace på om han skal benytte sjansen til å dytte Ben ut av bildet for godt, men er han for real til ødelegge Chantrys forhold? 

In life, love is an all-purpose excuse for selfish behavior.Wallace 

Har lagt Harry Potter bak seg 

Å få folk til å se ham som noe annet enn Harry Potter, har vært en utfordring for Daniel Radcliffe etter at eventyret tok slutt for tre år siden med Harry Potter og Dødstalismanene – Del 2. 
Nå er det fint å se ham i en rolle som faller mer naturlig for ham enn trollmannen med arret noensinne gjorde. 

Wallace er vittig og selvironisk, og Radcliffe leverer replikkene med god timing. 
Hans småkjekling med Chantry, og deres tullete diskusjoner om hvor mye dritt Elvis Presley hadde i tarmene da han døde, eller hvordan man lager Fool’s Gold er sjarmerende og morsomme. 

Kazans Chantry kan nok bli litt vel sukkersøt og blåøyd til tider, men hun slipper unna med det, rett og slett fordi hun er så koselig. 
Den gode kjemien hun og Radcliffe har, gjør også vennskapet og forelskelsen troverdig. 

Wallace sin kamerat Allan, spilt av Adam Driver (Girls), og dama hans Nicole (Mackenzie Davis), spriter opp komikken i filmen med rølpete humor. 
Drivers rollefigur minner mye om den han har i Girls, og hans flåeste, men velplasserte og bitende kommentarer redder gang på gang dagen når filmen er i ferd med å bli for klissete. 

– Love is dirty. 
– Like eating your own poo. 

Varm og fin, men litt for lett 

What 
If er en virkelig trivelig film og det er fint. 
Likevel kunne jeg ønske manusforfatterne og regissør Michael Dowse (Goon) hadde turt å være litt mørkere. 

Filmen er full av gode, skarpe samtaler om sex og vanskelige følelser, men vi holder oss hele tiden på overflaten og dykker aldri ordentlig ned i problemene som oppstår. 
Filmen kunne fint ha fungert som en svart komedie, men isteden blir den en av mange romantiske komedier om to smårare og sjarmerende mennesker som finner hverandre. 

Når det er sagt så er filmen absolutt verdt et kinobesøk, selv ser jeg den gjerne igjen. 
Få den med deg hvis du er ute etter en varm filmopplevelse som får deg til å smile, hvis du er nysgjerrig på å se Daniel Radcliffe i en naturlig og fin rolle, eller hvis du vil vite hvordan to loff fylt med peanøttsmør, syltetøy og bacon fikk meg til å grine. 
