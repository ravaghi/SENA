Sony Ericsson K500
Ute etter masse telefon for pengene? 
Den nye K500 kan godt være løsningen for deg, her får du nemlig rikt med funksjonalitet uten å betale skjorta. 

Synes du at Sony Ericssons store suksess K700 virker fristende, men er for dyr? 
Den nye K500 er en enklere og rimeligere utgave av denne, men den har fremdeles imponerende mye funksjonalitet til å være en såpass rimelig telefon. 

K500 er en liten, lett telefon, som ikke skiller seg nevneverdig ut utseendemessig. 
Den ligner faktisk en del på K700, men har kanskje et litt mer anonymt ytre. 

Det er standard Sony Ericsson-design vi snakker om her, med samme type funksjonstaster og layout som vi forventer fra selskapets modeller. 
Det er en svært god joystick plassert midt i mellom funksjonstastene, og på sidene er det plassert snarveier til kamera, internett og volumknapper. 
På baksiden er det så klart en kameralinse, og denne gangen dekkes den av et lokk. 
Veldig smart. 

Forenklet toppmodell 

K500 er rett og slett en K700 minus flere funksjoner. 
K700 har det meste en standard mobilbruker kan ønske seg, som Bluetooth, VGA-kamera, godt med minne, MP3-avspilling, radio, bra skjerm og en god del mer. 
K500 har lavere oppløsning på skjermen, mindre minne og mangler Bluetooth og radio. 
Men det er fremdeles en svært solid telefon. 

Skjermen har samme fysiske størrelse som K700, men oppløsningen er bare på 128x160 piksler  mens K700 klarer 176x220 punkter. 
Det betyr ikke at skjermen er dårlig, men bildene og menyene er noe mer kornete enn det flotte bildet du får i K700. 
Oppløsningen på K500 tilsvarer faktisk skjermene til T630/Z600-modellene, så har du brukt disse, vet du hva du får. 
Skjermen støtter for øvrig 65.000 farger. 

Som sagt har ikke telefonen Bluetooth eller FM-radio, noe storebroren har. 
Men en MP3-spiller er det fremdeles plass til, og infrarød port er også installert. 

Mengden tilgjengelig minne er 12 MB, altså en del mindre enn K700, som har 40 MB lagringsplass. 
12 MB er jo ikke akkurat ille, du får plass til mange bilder og videoklipp, men du kan nok glemme å bruke K500 som noe musikkmaskin 
 du klarer nok ikke å skvise inn spesielt mange låter inn i telefonen. 
MP3-støtten egner seg nok mest til å bruke korte musikklipp som ringelyder. 

Bra kamera for prisen 

Kameraet tar bilder i VGA-kvalitet, og brukeropplevelsen er akkurat lik andre SE-telefoner. 
Du må huske å åpne linselokket, og aktivere kameraet enten via snarveien på siden eller ikonen i menyen. 
Det har etter hvert blitt vanlig med mulighet for videoopptak, og det er også på plass her  som forventet er også kvaliteten ganske svak. 
Kvaliteten på stillbildene er imidlertid temmelig godt til å være VGA, spesielt utendørs. 
Bildene virker til å være skarpere og fargegjengivelsen er bedre enn på mange andre VGA-mobilkameraer. 
Selvsagt er det megapikselkameraene som er det nye stikkordet i mobilbransjen, og K500 kan ikke måle seg med disse, men til å være en rimelig VGA-telefon tar den veldig gode bilder. 

Vi må også nevne at lyset som er innebygd på K700 også er tatt vekk i denne modellen. 
Brukeropplevelsen er også svært positiv. 
Tastene er kanskje litt smale, men vi tror ikke noen vil være spesielt plaget av det. 
Joysticken er glimrende, og responsen er det ingenting å si på. 
Sony Ericsson har lenge slitt noe med hastigheten på menyene, og selv om det er blitt bedre med tiden, opplever vi fortsatt noe hakking på de dyrere modellene. 
Men K500 er lynrask. 
Det er den raskeste SE-mobilen vi har prøvd, og menynavigeringen går som en drøm. 

Totalt sett 
 K500 er ikke noe profftelefon, og har følgelig ikke de mest avanserte funksjonene. 
Men den ligger samtidig lavt på prisskalaen, og kan fåes enda billigere med subsidiering, og da får du svært mye for pengene. 
Derfor har vi heller ikke mye å klage på  du får en stilig, liten mobil med godt kamera, god skjerm, rask navigering, høy brukervennlighet og det meste av viktige funksjoner. 
Det er faktisk en av de aller beste lavpristelefonene på markedet nå, så trenger du en rimelig mobil, gå for denne! 
