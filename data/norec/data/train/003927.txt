Ghost Rider 2 - Spirit of Vengeance
Nicolas Cage ligner en dårlig parodi på seg selv. 

Nicolas Cage er kjent for sitt overdrevne skuespill. 
Selv kaller han det "mega-acting". 

I Ghost Rider 2 - Spirit of Vengeance tipper han fullstendig over. 
Cage ligner en parodi på seg selv, med helt uhemmet bruk av grimaser. 

Med den gale regiduoen Neveldine/Taylor bak kamera, er det faktisk en forståelig strategi, men dessverre er manuset så latterlig at Cages forsøk på "mega-acting" ender opp som en dårlig spøk. 

Djevelens sønn 

Ghost Rider er en figur fra Marvel-universet, skapt av Stan Lee. 
Han har inngått en pakt med Djevelen, som gjør at han ved passende høve forvandles til et brennende skjelett på motorsykkel som utrydder ondskap. 

Nå er en mor og sønn på flukt fra en gjeng skurker. 
Gutten er nemlig Djevelens sønn, og nå vil faren ha ham tilbake. 

Men en kirkeorden hyrer Ghost Rider til å forhindre det mot å få forbannelsen sin opphevet. 

Usammenhengende vås 

Som du hører, er historien rent piss. 
Det er ingen i filmen som tar dette seriøst, hvilket heller ikke er meningen. 

Men det er dårlig piss, skrevet etter innfallsmetoden. 
Dette er usammenhengende vås og møl. 
Humor hadde hjulpet, men morsomhetene i denne filmen er plumpe og forutsigbare. 

Tøff action hadde hjulpet, men de er klippet sammen til å ligne et epileptisk anfall, og i 3D kan dette gi deg svimlende hodepine. 

Bulldosere i en sandkasse 

Selve Ghost Rider-effektene er ganske kule, men Neveldine/Taylor oppfører seg som bulldosere i en sandkasse. 

De prøver å lage stor film med små midler, noe jeg kan berømme dem for, men det er smertelig åpenbart at ambisjonene er større enn evnene. 

Handlingen er lagt til øst-Europa, der filmen også er innspilt, og det oser lav kvalitet og filming på lavt budsjett av dette. 

Stygt skjær i sjøen 

Marvel har hatt stålkontroll på filmatiseringene av sine figurer de siste årene, men Ghost Rider 2 – Spirit of Vengeance er et stygt skjær i sjøen. 

Det er dessuten en spiker i karrierekista til Nicolas Cage, men jeg håper han reiser seg igjen – bare han ikke forsøker med Ghost Rider 3! 
