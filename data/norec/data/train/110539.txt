Bil-action i Los Angeles
«Grand Theft Auto IV», «Need For Speed: Most Wanted» og «Burnout Paradise» møtes i «Midnight Club: 
Los Angeles». 

Det har vært et helt fantastisk bra år for bilspill-interesserte. 
Fra «Gran Turismo 5 Prologue» til «Motorstorm: 
Pacific Rift» via «Race Driver: Grid» og «Burnout Paradise» - strålende fanebærere for sjangeren alle sammen. 

Det er vanskelig å brøyte vei i dette tunge selskapet, men «Midnight Club: 
Los Angeles» klarer det faktisk. 
Nesten, i alle fall. 

Spillet foregår i en enorm virtuell versjon av Los Angeles, og du ikler rollen som en jypling med ambisjoner innenfor det illegale gateracingmiljøet. 
Ingen overraskelser her, du starter i det små og jobber deg gradvis oppover statuslisten. 
Noe som igjen gir deg tilgang til bedre biler og oppgraderinger. 

Rent visuelt har spillet mye til felles med «Grand Theft Auto IV», mye av teknologien er tross alt felles mellom de to spillene. 
Du kan kjøre fritt rundt i en storby med skiftende tider av døgnet, varierte værforhold og simulerte trafikk- og fotgjengermønstere. 

I likhet med «Burnout Paradise», presses du aldri inn i imaginære løyper når du kappkjører, tar du feil vei i et kryss er løpet bokstavelig talt kjørt. 

Og i likhet med «Need For Speed: Most Wanted» (og «Hot Pursuit»-spillene i samme serie) er politiet bestandig på vakt. 
De kan stanse og bøtlegge deg når du kjører over fartsgrensen - både når du kosekjører og når du er midt i et intenst løp. 

Hvis de kan ta deg igjen, vel og merke. 
LAPD er ikke like hissige som i «Most Wanted» og konsekvensene for å bli tatt er ikke all verden, men de bidrar i alle fall med mange spektakulære biljakter. 

Alt dette får «Midnight Club: 
Los Angeles» til å levere en nydelig frihetsfølelse, en følelse som legger seg som et teppe over udiskutable kvaliteter i både måten bilene oppfører seg på og den ekstreme fartsfølelsen du får av å rase gjennom gatene. 

Spillet har også en deilig uanstreng tone med et glimrende soundtrack og en historie som ikke prøver for hardt å være den kuleste gutten i gata. 

Der spillet «feiler» (hvilket egentlig ikke blir riktig ord) er i en i overkant høy vanskelighetsgrad. 
Dette er et spill du må investere svært mye tid i, både fordi det er svært lett å gjøre kostbare feil i gateløp og fordi veikartet i utgangspunktet er veldig forvirrende. 

Noe som igjen fører til mye frustrasjon - nok til at jeg mener det går ut over helhetsinntrykket, i alle fall. 

Men på sitt beste, når alt fungerer og du er konge på veien, er simpelthen «Midnight Club: 
Los Angeles» ubeskrivelig herlig. 

Downtown-trailer fra PS3- og 360-spillet Midnight Club: 
Los Angeles. 
