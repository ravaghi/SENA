Gnistrende pågangsmot
Det er bare ni måneder siden Daniel Kvammen ga ut "Vektlaus". 
Nå er han tilbake med "Maktlaus", som slår fast at artisten fra Geilo er et våre sterkeste popnavn i 2017. 

28-åringen vakte oppsikt og skaffet seg mange fans med debuten, "Fremad i alle retninger". 
Etter det har det gått fort og godt i mange retninger for Daniel Kvammen. 
Han begynte som en typisk sanger og sangskriver i sporene etter Springsteen, Dylan og andre tradisjonelle låtsnekkere i det formatet. 
Kvammen fant fort ut at han ville noe annet. 

Det viste han med den synthbaserte "Vektlaus" i februar i år. 
Her gjør han mer av det samme med "Maktlaus", men noen av låtene er faktisk enda bedre. 
Hele veien kaprer han lytteren med en formidlingslyst som er forførende med låter som er forlokkende. 
Den vanskelige kjærligheten er et gjennomgående tema enten det handler om bombastiske og synthpregede låter eller på rolige kutt som "Alt og ingenting" og "Så godt at det gjør vondt». 

Vi snakker om ni låter som til sammen varer i over 37 minutter. 
Daniel Kvammen er full av puls og iver hele veien, og på noen av låtene topper det seg til med smarte og lekre arrangementer som på "Der går fortida". 
Kvammen er i storform enten det handler om spretne syntpoplåter eller dvelende ballader. 
På "Som om himmelen revna" kommer Lars Vaular inn med et bombastisk og tøft brudd som nærmest er umulig å fornekte. 

Det meste funker for Daniel Kvammen om dagen. 
Maktlaus er han i alle fall ikke. 
