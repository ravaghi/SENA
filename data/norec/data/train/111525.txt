Vertavokvartetten - «Vertavo»
Holder stilen etter et kvart århundre. 

Vertavokvartetten feirer 25-årsjubileum i år. 
Siden 1984 har kvartetten gått fra å være fire unge jenter som spiller sammen til et kammermusikkensemble som turnerer over hele verden og har utgitt en rekke plater. 

På den nye CD-en er det Beethovens siste verker for strykekvartett vi får høre. 
Først nr. 13 i B-dur, så den voldsomme «Grosse Fuge», også i B-dur. 
Disse to verkene er nært knyttet til hverandre. 
Faktisk tenkte Beethoven at fugen skulle være finalen til kvartetten, men gikk bort fra det fordi den ble, nettopp, stor og meget krevende. 

Men det skremmer ikke Vertavokvartetten, heller ikke oss som hører på. 
Kvartetten drar opp den store fugen og vever stemmene sammen til nettopp den tette helheten det skal være. 
Strykekvartetten bikker mellom det lette, sangbare og nesten danseriske i noen satser, og det røffe og tøffe. 
Musikerne balanserer elegant mellom å spille sin egen stemme ut, og å gli inn i en tett helhet. 
Denne kvartetten kan godt holde det gående i 25 år til. 
