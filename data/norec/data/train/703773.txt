Alene med piano og gitar
Med et enkelt "hi, folks" åpner en 24 år gammel Neil Young konserten på The Cellar Door i Washington i 1970. 
Opptakene er gjort under hans seks konserter der og inngår i Youngs serie med utgivelse av gammelt arkivmateriale. 
1970 var året da han ga ut "After the gold rush". 
Herfra får vi tittelkuttet, "Tell me why", "Only love can break your heart", "Birds" og "Don't let it bring you down". 
Vi får også en pianoversjon av "Cinnamon girl", mens "Bad fog of loneliness" er en sang som ble liggende i flere år. 

Young opptrer uten band, noe som bringer den nakne nerven i sangene fram. 
Han sparer det meste av praten til slutt, til doprelaterte "Flying on the ground is wrong" fra Buffalo Springfield-tiden. 

Beste spor: 
"After the gold rush", "See the sky about to rain", "Birds". 
