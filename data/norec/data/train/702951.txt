Rødhette i ghettoen
Julianne Moore har i grunnen aldri spilt lykkelig. 

I «Freedomland» tar hun det inngitte tragedietrynet ned i så fæle sorgdyp at det ikke ligger ukeblader på venteværelsene en gang. 
Julianne er en slags Rødhette, hun også. 
Filmen starter med at den enslige mora Moore insisterer på at en svart ulv stjal bilen med hennes fireårige sønn i den svarte ghettoens ytterkanter. 
Den hvite alarmen går i New Jersey, og en bydel blir behandla som om den var Rodney Kings kolonihage. 

Men Samuel L. Jackson spiller lokal politimann, og han aner uråd. 
Hva er det den desperate dama egentlig skjuler? 

Dette er en så dyster film at du trenger plaster på tarmene etterpå. 
Sykehus-scenene med Moore har en skremmende intensitet, for dama utstråler en frykt som hører hjemme på den andre sida, hun er smertens Obi-Wan. 
