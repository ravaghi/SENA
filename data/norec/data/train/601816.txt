Furet, værbitt, dødelig
KK Records/Proper/Cosmos Music Group** 

Samarbeidet mellom Kris Kristofferson og produsenten Don Was minner ikke så lite om det Johnny Cash hadde med Rick Rubin mot slutten av livet. 
Den aldrende artisten synger sine høstfargede sanger om livets gang, produsenten sørger for en intim og smakfull setting. 
Fokuset deres er på formidling, ikke fancy musisering. 

Kristofferson har kanskje ikke den vokale tyngden til Cash — noen skjønnsanger har han aldri vært, og her høres han ikke en dag yngre ut enn sine 76 år - men han tar det igjen som poet og låtskriver. 
Han skriver om familie og venner, glede og sorg, liv og død - alle de viktige tingene - som den kloke, ydmyke hedersmannen han er. 

Og i hvert fall tittelsporet på dette albumet kan føyes til den lange listen over Kristofferson-låter som kommer til å overleve ham selv: 
«Wide awake and feeling mortal/At this moment in the dream/That old man there in the mirror/And my shaky self-esteem». 
