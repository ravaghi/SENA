Timbaland «Shock Value»
(Blackground/Universal) 

Lite sjokk, begrenset verdi. 

Få, om noen, kan matche Tim «Timbaland» Mosleys innflytelse på hip hop-produksjon de siste ti årene. 
Han tilhører dessuten den eksklusive klubben av nyskapere som har fått sine verker til toppen av listene. 
Hans klubbvennlige lyd har også sørget for at mye av vår tids popmusikk enten er hip hop eller i det minste høres ut som hip hop. 

Og med Justin Timberlake og Nelly Furtado på klientlisten kan det trygt argumenteres for at Timbaland nå først og fremst er en popprodusent. 
Imidlertid utnytter han ikke sitt momentum her; «Shock Value» er bare enda en middelmådig, retningsløs plate av typen produsenter gjerne kommer opp med. 
Det låter dyrt, gjestene er prominente og tallrike - og personligheten så å si fraværende. 

Et par potensielle hits har selvfølgelig fått plass. 
Dessverre fremstår de mest som unnskyldninger for å få solgt all den mediokre hip hop'en og R&B'en som utgjør mesteparten av platen. 

ANBEFALTE KJØP: 
«Give It To Me», «Scream» 
