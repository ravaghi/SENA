Fantastisk godbit
Norge/Sverige 2015 

Drama 

Regi: 
Ronnie Sandahl 

Manus: Ronnie Sandahl 

Skuespillere: 
Henrik Rafaelsen, Bianca Kronlöf, Mona Kristiansen, Petronella Barker, Kyrre Barker, Trine Wiggen 

Aldersgrense: 
Tillatt for alle 

Egnethet: 
Ungdom/voksen 

”Svenskjævel” er en fantastisk liten godbit. 
Den er frisk, original, aktuell og tar for seg virkelighetens skyggesider og solsider, og gir oss et innblikk i hvordan det er for mange av de unge svenskene som etter hvert er blitt en del av den norske arbeiderklassen. 

Historien handler om 23 år gamle Dino (Bianca Kronlöf) , som er en av mange svenske ungdommer som søker jobb i Norge. 
Hun bor i et svensk bokollektiv mens hun jakter på jobber og forsøker å hanskes med sine indre demoner. 
Hun får etter hvert napp hos en tilsynelatende rik og vellykket familie, men som på innsiden egentlig holder på å gå fullstendig i oppløsning. 

Faren i familien (Henrik Rafaelsen) blir straks betatt av den frigjorte og litt mystiske kvinnen, og det samme gjør husets tenåring Ida (Mona Kristiansen). 
Trekantdramaet som utfolder seg er både vakkert og trist på samme tid, og det er så velspilt og bra formidlet at en nesten føler seg som en inntrenger til noen ytterst private øyeblikk. 

Filmen sanker priser i både inn— og utland og manusforfatter og regissør, Ronnie Sandahl som egentlig er journalist og forfatter, imponerer stort med sin spillefilmdebut. 
Historien er samfunnsaktuell og stiller interessante spørsmål, samtidig som den er et vakkert og upyntet portrett på ekte mennesker. 
