Madde Maxi i ville vesten
Den residente ondskap er nok en gang en forsoffen gjeng sultne zombier. 

Usammenhengende skikkelser minner om Keith Richards sjangler nerover highway 666 og knurrer som biffspisere uten bearnaise. 
Et zombievirus har utslettet jorda så ettertrykkelig at ikke en gang Al Gore finnes. 
Langs veiene madmaxer de overlevende rundt i rustne kjøretøyer og leter etter drivstoff. 

Det rører mange av oss at bilene får sin renessanse med denne filmen. 
Uten kjøretøy dør menneskeheten ut. 
Milla Jovovich våkner naken som hun pleier og vandrer i et glasshelvete som minner om Oslo-operaen før hun blir drept. 
Og drept. 
Osv. 
Dertil møter vi henne på mc ute i en rånebeige westernprærie-romantikk. 
Dette er det sugende utendørslivet der gitarfolk synger om mor si på TV-jukeboks søndag morgen og Dolly Parton går rundt med frynser på framsida. 
Vi er beyond Thunderdome, og singlettene er trangere enn tvangstrøyer. 
Der finnes nå zombier. 

Handlingen er ikke noe man skal ringe Nobelkomiteen om, men ellers funker framtidsvyene ålreit og fornøyelig. 
