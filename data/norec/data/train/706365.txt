Fint selskap til høststormene
Det enkle er ofte det beste, heter det. 
Så er tilfellet også med Fay Wildhagens etterlengtede andrealbum. 

Fay Wildhagen: 
"Borders" (Warner) 

Hun fikk en pangdebut i 2015, med spellemannsnominasjon og roste opptredener. 
Etter et sykdomsopphold er 25-åringen tilbake, nå også som produsent. 

Siden sist har Fay Wildhagen blant annet tilbrakt en måned alene i en hytte på fjellet, hvor mye av «Borders» ble til. 
Det er en plate som kler elementene rundt oss, fra skogbunn til fjell- og bølgetopp. 
Heftige strykere og blåsere i selskap med trommer, tangenter og gitarer. 

Flere låter følger en formel: 
Myk oppbygging, flere lag kommer til, før det forløses med stor kraft. 
Til tider blir det anmassende, som når tittelkuttet «Borders» tipper over i det pompøse. 
Storslagne «Delusional» gjør det samme. 

«Life of Pi» har derimot en mørkere undertone og råhet ved seg. 
Hun har en flott vokal, levende og skjør, med et smått androgynt preg som til tider drukner. 
Det sitter når det strippes ned. 
Nydelige «Golden» bæres av vokal og en skimrende gitar. 

Med den livsbejaende «New again» når hun fram, helt til hårene på armen reiser seg. 

Beste spor: 
«New again», «Golden», «Life of Pi». 
