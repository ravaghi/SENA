TV-anmeldelse:Glimt av storhet 

Første episode av «Buzz Aldrin, hvor ble det av deg i alt mylderet?» er som en velkomponert godtepose av drama, foto, skuespill og soundtrack. 

Norge. 
Regi: 
Geir Henning Hopland MED: 
Pål Sverre Valheim Hagen, Bjarne Henriksen, Rikke Lylloff, Helle Fagralid, Chad Coleman, Gerald Pettersen. 

Dessverre går serien tom for noen av de beste bitene videre utover i de fire timelange episodene. 

La det være sagt: 
Pål Sverre Valheim Hagen gjør en stor rolle som Mattias, gutten som alltid har vært fascinert av Buzz Aldrin, mannen som ble nummer to på månen samme dag Mattias ble født. 

Mattias selv liker å unngå oppmerksomhet, å forsvinne, og å fortrenge alt han kan bli nummer én i. 
Når vi først ser ham er det liggende alene på en øde veistrekning. 
Så avdekkes det gjennom tilbakeblikk til vekselvis nær og fjern fortid hvordan han endte der. 

«Der» viser seg å være på Færøyene, hvor Mattias, etter å ha blitt dumpet av kjæresten og mistet jobben, har blitt med noen kamerater som spiller i band på turné. 
Her havner han i stedet i et bofellesskap for tidligere psykiatriske pasienter, og blir tvunget til å se nærmere på seg selv. 

Fortellingen på Færøyene byr på både noen av de mest vellykkede og de mest mislykkede historietrådene. 
«Galehus»-aspektet oppleves tidvis noe tvunget. 
Og selv om partiene med ordløs kommunikasjon og spenning uten aksjon er blant seriens styrker, blir den noe stillestående og gjentakende i midtpartiet. 
«The Wire» og «Forbrytelsen» 

Mens Bjarne Henriksen, kjent for norske seere som Theis i «Forbrytelsen», som psykiateren Havstein er akkurat passe skrudd, sterk og bløt, er andre rolletolkninger nærmest som tatt ut av tidlig Fjernsynsteater. 

Rikke Lylloffs 
Ennen skal bety mye for de andre, men som seer er det vanskelig å bli engasjert i henne. 
Rollefiguren Carl blir nærmest overflødig, sånn foruten grunn til å caste Chad Coleman fra TV-serien «The Wire» og filmen «The Green Hornet» i den, og å være nok et speil for Matias. 

Bildene til Jakob Ingimundarson er deilig dystre og komponert som små estetiske oppdagelser. 
Fotografen på kortfilmen «Sniffer», som vant gullpalmen i Cannes i 2006, og filmer som «United» (2003) og «Jernanger» (2009), gjenspeiler den indre dramatikken i Færøyenes dramatiske landskap. 

Regissør Geir Henning Hopland har jobbet med Ingimundarson også på den kommende TV-serien «Lilyhammer». 
Han har også regissert flere kortfilmer, musikkvideoer, og en episode i dokumentarserien «Alt for Norge». 
Han har også skrevet manuset, basert på romanen av Johan Harstad. 

Med «Buzz Aldrin» viser han stilsikker fortellerevne. 
Små stilistiske grep bidrar til seriens surrealistiske dimensjon. 
Flere av skuespillerne i birollene gir fine nyanser til serien. 
Thorbjørn Eriksen som kameraten Jørn skulle en tro rollen var skrevet etter. 
Gerald Pettersen som Matias' far får fram det klønete far-sønn-forholdet, men også alt det usagte dem imellom. 

Men mest av alt er dette Valheim Hagens show, hvor vi i hvert blikk aner avgrunnen i Mattias. 
Og hvor hvert subtile smil hinter til demningen av fortvilelse som er nær ved å briste. 
NRK-serien settes opp på kino i Oslo mellom 17. og 28. november. 
TV-premieren er 28. november. 

INGVILL DYBFEST DAHL 
