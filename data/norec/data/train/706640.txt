«Greatest hits» fra Stiansen
Bent Stiansen er ikke bare en av landets beste kokker, han er også blant de beste kokebokforfatterne vi har. 

Mine beste oppskrifter 

Bent Stiansen 

267 sider 

Font forlag 

Det er ikke nødvendigvis noen sammenheng mellom prestasjoner på kjøkkenet og evnen til å formidle framgangsmåten sin skriftlig, og det er nok av dyktige kokker som skriver elendige oppskrifter. 
Bent Stiansen, Norges første Bocuse d’Or-vinner og mangeårig innehaver av Michelin-restauranten Statholdergaarden i Oslo, er et godt eksempel på det motsatte. 
Han har gitt ut en lang rekke kokebøker, og felles for dem alle er at de tilbyr godt forklarte, grundig utprøvde oppskrifter som de fleste vil kunne beherske. 
I denne boka har han samlet 125 av sine favorittoppskrifter, på alt fra salater og supper til desserter. 
Her må det tilføyes at hvis du, som undertegnede, har alle de andre bøkene Stiansen har gitt ut, trenger du på ingen måte denne. 
Den er som et slags samlealbum med hits fra en lang karriére, og oppskriftene har figurert i tidligere utgivelser. 

Har du imidlertid ikke så mye Stiansen i samlingen fra før, skal det godt gjøres å finne en bok som byr på så mange gode og varierte måltidsopplevelser som denne. 
Stiansen har et tydelig avtrykk fra sin læretid på klassiske restauranter i Frankrike, og her lærer du å lage alt fra de nydeligste søndagsmiddag-kjøttretter til raffinerte retter av fisk og skalldyr. 
Måltidet kan rundes av med franske klassikere som sitronterte med marengs eller mer hjemlige og rustikke retter som Dronning Maud-fromasj. 
Kokkens kjærlighet til det asiatiske kjøkken, Danmark og Italia er også hjertelig til stede, formidlet gjennom råvarer det er lett å få tak i, også her hjemme. 
Her er det ingenting jåleri og svakt dokumenterte helsepåstander, bare matglede og god smak. 
