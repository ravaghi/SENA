Asus RT-N15
Gaming, nett-skravling eller nedlastning? 
Du har valget, ruteren prioriterer. 

Om N-standarden for trådløst nett noen gang vil bli vedtatt kan man begynne å lure på, vi havner vel lenger ut i standard-alfabetet før de styrende organer kommer til enighet. 
Uansett dukker det opp flere produkter som følger Draft 2.0 - denne gangen er det Asus RT-N15 som har funnet veien til testbenken. 
Sammen med den kom en matchende USB-klient etter samme standard: 
N11- USB. 

LES OGSÅ: 

Skjulte antenner 

Vi er vant til at trådløse rutere har flere antenner, tre har vært vanlig de siste årene etter at MIMO (multiple in mutiple out) ble en del av standarden. 
Noen modeller har alltid hatt skulte antenner, som f.eks. Apple sine rutere, og de nyeste fra Linksys. 

Hvis man må plassere ruteren slik at den er synlig så er nok de fleste med møblerte hjem enige om at jo mer diskret jo bedre. 

Asus-ruteren har heller ingen synlige antenner og passer derfor inn over alt, selv om designet etter vår smak ikke er like elegant som hos Linksys. 

Standard egenskaper 

Neste alle rutere i samme prisklasse byr på de samme tilkoblingsmulighetene og støtter stort sett de samme funksjonene. 
Dette skyldes at alle er bygget rundt det samme brikkesettet, eller et konkurrerende brikkesett. 

Derfor har svært mange rutere 4 porter til kablet nett, og ingen ekstra tilkoblinger til annet utstyr, det gjelder også Asus RT-N15. 

Tidligere var det flere rutere som bød på USB for felles lagring og deling av skrivere, til og med webcam-støtte. 
Asus ledet an blant flerfunksjonsrutere tidligere, men dette er nå tydeligvis ikke like interessant. 

Dette skyldes både prispress og at nettverks-disker og -skrivere har blitt svært rimelige etter hvert. 
Dessuten er det ikke alltid praktisk at felles-skriveren står på samme sted som ruteren. 
Hos oss er f.eks. ruteren plassert på hemsen oppunder mønet, der er det ikke spesielt attraktivt å plassere multifunksjonsskriveren som stort sett brukes i etasjen under. 

Når det gjelder ruting-egenskapene så er også disse ganske like hos de forskjellige produsentene, av tilsvarende grunn som nevnt over. 
Mye av programvaren i ruteren kjøpes inn fra tredjeparts utviklere, som leverer tilpassede varianter til sine kunder, men med felles grunnplatform. 

Ofte er det grensesnittet for brukeren som er mest forskjellig, med du finner de samme parametrene. 
Noen ganger er det lagt vekt på visse områder, som blir fremhevet i grensesnittet. 

Enkel trafikkonstabel 

QoS Quality of Service er slik internett fungerer i dag rett og slett trafikkprioritering ut av ruteren. 
Sitter flere brukere på hjemmenettet og gjør forskjellige ting, kan ruteren settes til å prioritere forskjellige typer datapakker. 

De tre typene det er lagt opp til er typiske for de fleste: 
Gaming, VoIP (tale) og Internett generelt, som inkluderer nedlasting, streaming og vanlig surfing. 

Enhver bruker som har tilgang til ruteren kan sette prioriteringen slik det passer best. 
Da kan far skravle med gutta i IP-telefon mens mor spiller CS og barna i huset oppdaterer Wikipedia. 
Hvilken aktivitet som da skal ha høyest prioritet blir jo interessant... 

Du kan også prioritere spesifikke tjenester basert på IP og portbruk. 

Effekten av dette kan være vanskelig å konstatere, siden trafikken både innenfor og utenfor ruteren er svært varierende til enhver tid. 
Med bare 3 brukere var det ikke mulig å registrere noen merkbar forskjell. 

Ytelse 

Ytelsen var både høy og stabil, men det var interessant at det alltid tok litt tid for kommunikasjonen å komme opp i hastighet, uansett avstand mellom ruter og klient. 

Sammelignet med D-Links nyeste ruter var Asus-ruteren et hakk over. 
Sammenlignet med Linksys' seneste lå den litt under. 

Andre egenskaper 

Ruteren kan spare litt strøm ved å variere effekten etter hva som kreves for å drive signalet over de forskjellige kabellengdene på maskinene i hjemmenettet. 
Den kan også slå av de portene hvor det ikke er noen påslått maskin koblet til - "Green Network". 
Effekten av dette utgjør ikke mye i løpet av året når det gjelder å spare energi, strømforsyningen gir max 12 watt. 
Men alle monner drar, selv om det antagelig bare utsetter virkningene av oppvarmingen med et picosekund... 

For enkel tilkobling støttes også OneTouch Wizard hvor du kobler til en klient med et knappetrykk på USB-enheten. 

Konklusjon 

For ca en tusenlapp får du en av de raskeste ruterne på markedet, med et elegant og diskret design og enkel betjening. 
Ønsker du mer avanserte muligheter er de også til stede. 

Båndbreddekontrollen vil sannsynligvis ha mer effekt i travlere miljøer, og kan være god å ha. 
