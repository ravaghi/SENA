VW Golf stasjonsvogn:Der Plassmeister 

VW Golf Stasjonsvogn imponerer på plass, selv i konkurranse med biler en klasse over. 

Den tradisjonelle stasjonsvogna er ikke hva den engang var. 
Det er som regel en litt mellomstor folkebil som Toyota Avensis, VW Passat og Ford Mondeo, alle tre skoleeksempler på trygg og traust stasjonsvogn med god plass. 
Og alle tre aldrende modeller. 

I klassen under disse bilene har det liksom ikke vært det helt store utvalget, i hvert fall ikke hvis bilen også skal ha en del bagasjeromsplass. 
Og det er vel egentlig hele poenget med stasjonsvogn … 

Men det finnes en bil som er enda mer norsk folkebil enn de tre jeg nevnte i innledningen. 
VW Golf. 
Men minuset med den er selvfølgelig manglende bagasjeplass. 
I hvert fall fram til dagens generasjon … 

En ting imponerer stort 

For idet jeg henter en splitter ny Golf i kledelig Pacific Blue Metallic med 122-hesters TSI bensinmotor og DSG-kasse, og utstyrt med Highline-utstyrspakken, er det en ting som umiddelbart imponerer meg idet jeg åpner opp luka bak: 
Bagasjeromsplassen. 

605 liter. 
Tygg litt på det tallet. 
Vi snakker altså om en Golf, og 605 liter bagasjeromsplass er større enn Audi A6. 
Større enn Toyota Avensis. 
Større enn Ford Mondeo. 
Større enn Volvo V70. 
Med andre ord: 605 liter er et særdeles imponerende tall. 

Men det må sies at nylig er det også kommet til andre nye modeller i klassen som faktisk imponerer minst like mye på lasteplass, nemlig Peugeot 308 SW og Honda Civic Tourer. 

Å slenge inn golfbagen og tralle er intet problem, her trenger jeg ikke å slå ned noe baksete for å gjøre det. 
Det er bare å legge inn utstyret og kjøre avgårde, og det er ikke så mange biler som gir meg den muligheten. 

Men da tenker du kanskje at VW har jukset med noe annet. 
For eksempel å gjøre bakseteplassen om til noe som kun toåringer kan trives med. 
Men da tar du feil. 
For bakseteplassen er helt grei for voksne personer. 
VW har rett og slett vært flinke til å utnytte lasterommet. 

Nøkternt og forsiktig 

På plass bak rattet er alt på typisk Golf-maner. 
Det vil si ryddig og nøkternt, og ganske så kjedelig. 
Det mest irriterende er som vanlig hva angår VAG-produkter, den absolutt idiotiske plasseringen av CD-spilleren, skjult dypt inne i hanskerommets mørke og dype ødemarker. 

Ute på veien er det meste som du forventer det. 
Golfen er trygg og stødig, med en god styrerespons, et fint oppsatt chassis og en ypperlig DSG-kasse. 
Men setene er ikke de beste i verden. 
Bensinmotoren på 122 hk står greit til bilen, og 0-100 km/t går unna på 9,7 sekunder. 

Noen vil nok savne litt trøkk i mellomregisteret, og således se etter en dieselvariant. 
Men 1,4 TSI-motoren på 122 hk leverer egentlig helt greie ytelser når man tenker på effekt og biltype. 
Det blandede forbruket er oppgitt til 0.51 l/mil, mens CO2-utslippet er på 118 gram/km. 
Gode tall det også. 
Men liker du tall er selvfølgelig priser det mest interessante. 

Litt kjedelig 

Startpris for en slik Golf med 1,4-liters bensinmotor på 122-hk og DSG er 311.900 kroner, mens den som Highline med alt dens utstyr er 354.900 kroner. 
Det er ikke den billigste stasjonsvogna du kan kjøre, men med tanke på at det er en topp utstyrt Golf, noe som betyr gode kjøreegenskaper og høy generell finish, er det ikke fullt så ille. 

For ikke å glemme det beste tallet av dem alle: 605 liter (og 1.620 liter med baksetene nedslått). 
Med andre ord, det er mye å like her. 
Noen vil kanskje klage over at en Golf stasjonsvogn er litt kjedelig, men hvilken av konkurrentene er vel ikke det? 
En folkelig stasjonsvogn er vel av natur litt kjedelig, så akkurat det poenget blir litt meningsløst. 
Ta Golf stasjonsvogn for det den er, en god og traust bil for familien som vil ha god plass og en fornuftig tilværelse. 

Og bare for å ha sagt det: 
Selv om en tilsvarende Passat (1,4 TSI DSG Highline) bare koster 20.000 kroner mer, har den to liter MINDRE bagasjeplass, og bruker 0,9 sekunder MER fra 0 til 100 km/t. 

Noen lurer kanskje på hvordan Passaten kan ha mindre bagasjeplass, men det kommer av at Golfen har bedre plass i høyden (Passaten har lengre lasteplass, og med baksetene nedslått vinner den på akkurat det feltet). 

Men til slutt sitter man igjen med to viktige spørsmål: 
Hvorfor kjøpe en VW Passat stasjonsvogn, når du kan få en VW Golf stasjonsvogn med bedre plass, samme utstyr og hyggeligere prislapp? 

Vurder Octavia 

Deretter kommer selve spørsmålet over alle: 
Hvis plass er viktig for deg, hvorfor kjøpe en VW Golf stasjonsvogn, når du kan få en Skoda Octavia stasjonsvogn? 
Den har enda mer bagasjeromsplass og koster mindre. 
Faktisk får du Octavia stasjonsvogn 1.8 TSI på 180 hestekrefter og DSG, samt det høyeste utstyrsnivået Elegance til 330.000 kroner. 
Den er altså 25.000 kroner lavere i pris enn vår testbil. 
Det er ditt valg... 
