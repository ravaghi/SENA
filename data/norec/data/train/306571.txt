Får deg til å le av revnede underliv og grine av onani
Viafrees nye dramaserie «Melk» er en positiv overraskelse. 

Problemet med den nye dramakomedien til Julia Schacht og Ragnhild Myntevik er at den er så vanskelig å beskrive uten at den høres ut som en forviklingskomedie av mest forutsigbare sort: 
To unge alenemødre forsøker å løse livets små og store nye utfordringer i fellesskap, etter at babyene deres blir forbyttet på fødestua. 

Men «Melk» kan være høstens store overraskelse. 
For blant revne-humor og pumpetrøbbel, dårlig timet vannavgang og flau babysang, finner du en serie med både hjerte og hjerne. 

Godt spilt 

Schacht og Myntevik har både hatt ideen, vært med på å skrive manus, og spiller selv hovedrollene som Matilde og Ingri. 
Den ene er enke og nevrotisk perfeksjonist, den andre fant ut at hun var gravid etter å ha dumpa kjæresten, og jobber som sykkelbud mens hun sover på sofaen hos en kamerat. 
At noe annet enn fødestua kunne bragt dem sammen, er vanskelig å forestille seg. 
Men der finner de hverandre altså, blant lykkelige foreldrepar og ansatte som tror det er likestilling når de utnevner pappaene til lagkapteiner under plenum-knipeøvelsene. 

Selve babybyttet høres kanskje ikke så sannsynlig ut, men det beste med «Melk» er hvor ekte alt føles. 
Flere gode skuespillere, både i hoved- og biroller, må få mye av æren for det. 
Scenene er både såre og morsomme om hverandre, og dialogene klarer seg fint uten det utstuderte oneliner-jaget som preger så mange andre serier. 
Skjønt, noen onelinere er det her også. 
Hege Schøyen leverer mange av dem i første episode, i rollen som litt for avslappet jordmorveteran, med egen form for humor. 
Som når hun undersøker det revnede underlivet til en av mødrene: 
«Her var det mange nye utfordringer, ja. 
Det er det som er så fint med dette yrket, alltid noe nytt.» 

«Skam»-parallell 

Noen utfordringer er større enn andre. 
Scenen der Ingri (Myntevik) forsøker å onanere mens hun ser på bildet av den avdøde mannen sin, fordi helsesøster har sagt at orgasme kan få i gang melkeproduksjonen, er noe av det tristeste jeg har sett. 

Og hvordan skal Matilde (Schacht) fortelle eksen, som nettopp har fått barn med sin nye kjæreste, at han har blitt tobarnspappa? 

Blandingen av humor, sårhet og varme finner vi i mange nye dramakomedier, som «Divorce» og «Better Things». 
Her hjemme kommer vi ikke utenom «Skam». 
Tittelen, samt de korte nett-episodene (som skal klippes til halvtimeslange episoder når serien får premiere på TV3), tyder på at produsentene også har tenkt i de baner. 
De har til og med «stjålet» den gærne helsesøsteren (Astrid Elise Arefjord) fra NRK-serien. 

Likevel er nok ikke dette noen «Skam» for småbarnsforeldrene. 
Til det er fokuset for snevert. 
Men den bør treffe godt blant alle som har bittelitt kjenneskap til den smått absurde perioden vi kaller barseltida. 
