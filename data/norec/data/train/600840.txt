La oss være dustemikler
Regi: 
Luke Greenfield 

Skuespillere: 
Jake Johnson, Damon Wayans Jr., Andy Garcia, Nina Dobrev, Angela Kerecz, James D'Arcy, Rob Riggle, Keegan-Michael Key, King, Olia Voronkova, Jonathan Lajoie, Anna Colwell, Libby Blanton 

Manus: Luke Greenfield, Nicholas Thomas 

Komedie/Action 

USA 2014 

Aldersgrense: 
11 år 

Egnethet: 
Ungdom/Voksen 

«Let's Be Cops» er en komedievariant av den gamle politibuddy-filmen — bare sånn i tilfelle noen skulle synes at «Dødelig våpen«- og «Rush Hour»-seriene ikke er tøysete nok, liksom. 

Jake Johnson («Drinking Buddies«) og Damon Wayans, Jr. (tv-serien «Happy Endings«) er de to kronisk umodne 30-åringene Ryan og Justin. 
Ryan er arbeidsledig, Justin lager dataspill, begge føler seg som tapere. 
Men når de kler seg ut som konstabler til en kostymefest, opplever de plutselig å få all den respekten de ønsker seg. 
Slikt gir selvsagt blod på tann, og snart har de to dustemiklene rotet seg inn i jakten på noen svært skumle gangstertyper. 

I det hele tatt: 
«Let's Be Cops» er en passe barnslig film. 
Hadde det ikke vært for volden og banningen, kunne den kanskje ha vært noe for 12-åringen. 
Johnson og Wayans har sjarm og en fin, naturlig kjemi seg i mellom. 
Plottet er derimot trøttende forutsigbart, og vitsene varierer fra det riktig festlige til det lett forserte. 
Filmen taper seg dessuten mot slutten, når den begynner å ta actionklisjeene på alvor i stedet for å tulle med dem. 

Du kommer antakelig ikke til å kjede deg. 
Kanskje kommer du til å le høyt en gang eller to. 
Det er dine penger og din tid. 
