Pike, vin og sang.
Gwyneth Paltrows sørstatstwang er det eneste som kjennes ekte ved «Country Strong» 

FILM: 
Det er mye å gråte over i «Country Strong». 

Countrystjernen Kelly Canter (Gwyneth Paltrow) har 1) tilbrakt den siste tiden i rehab etter å ha 2) vært stupfull på scenen, hvilket kostet henne 3) barnet hun bar på på den tiden og 4) karrieren, som hun nå forsøker å pusle sammen igjen. 
Det er ikke lett når 5) paparazziene beleirer henne, 6) galninger sender henne blodige babydukker i posten og 7) den lett manipulerende managerektemannen James (Tim McGraw) begynner å synes det er slitsomt stadig å være et emosjonelt ankerfeste og heller vil flørte med den unge og lovende sangeren Chiles (Leighton Meester). 
Og mascaraen renner behørig. 

Men jo flere prøvelser regissør og manusforfatter Shana Feste legger på Kellys smale skuldre, jo vanskeligere blir det å la seg bevege og engasjere av «Country Strong». 
Det blir for kalkulert, for konstruert. 
For campy. 

Firkantdrama 

Den romantiske firkanten fullendes med Beau (Garrett Hedlund), musikeren som i likhet med James er tiltrukket av Chiles, men føler et sterkt bånd til den skadeskutte Kelly. 
Chiles, en tidligere Miss Dallas som er paralysert av sine egne ambisjoner og febrilsk i sine anstrengelser for å bli tatt alvorlig, er i utgangspunktet den artigste. 
Men samtlige hovedpersoner presses stadig flatere før de leies inn i det forutsigbart velmente. 
Hedlund, som har bygget opp en hel Hollywood-karriere på aldri å vise et fragment av personlighet, lunter avgårde i kjent modus. 

Overfladisk 

Paltrow jobber rasende for troverdigheten i hovedrollen, hun har endog lagt seg til en twangy sørstatsdialekt, men det blir for utvendig, for overfladisk. 
Frisyren holder seg feilfri gjennom fyllekulene. 
Insisteringen på at Kelly er en brønn av innsikt og livsvisdom til tross for de selvdestruktive tendensene, overbeviser aldri. 
Og om du likevel skulle være i tvil om hvorvidt det fremdeles banker et godt hjerte under den utstudert rufsete overflaten, insisterer Kelly på å reise rundt med en skadet fugleunge som hun har funnet og vil pleie tilbake til livet. 

Filmen florerer av konsertscener der hovedpersonene synger tilnærmet identiske og veldig symbolske countrylåter som tilfeldigvis tjener som speil for det de går gjennom i øyeblikket. 
Dette gir også Paltrow anledning til om lag fem ekstra kjoleskift. 
Rollen som Kelly Canter, og «Country Strong», oppleves også som en kjole hun trekker på seg og så kasserer, et skall som ikke skjuler noe innhold å skrive hjem om. 
