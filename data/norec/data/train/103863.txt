AC / DC:«Live At Donington» 

(Epic / Sony) 
- DVD 

For those about to rock - vær hilset! 

Australiernes klassiske Donington-konsert i 1991 ble gitt ut på video året etter opptaket, men først med DVD-formatet får vi virkelig valuta for pengene. 
AC/DCs riff-energi kommer frem på en utmerket måte under denne to timer lange konserten, som er en eneste lang «Greatest Hits»-parade gjennom bandets første femten år. 

Opptaket stammer fra «Razors Edge»-turneen i 1991, da AC/DC var på sitt aller største og gjorde 130 konserter i USA og Europa, inkludert Oslo Spektrum den 24. mars samme år. 
Ikke bare er alle låt-godbitene her - gutta kjører selvsagt fullt sceneshow inkludert Angus Youngs stripping i en uhorvelig lang versjon av «Jailbreak», den velkjente Hells Bell dukker opp - det samme gjør den enorme, oppblåsbare Rosie og de avsluttende kanonene i «For Those About To Rock (We Salute You)». 
Riktignok er trommis Phil Rudd borte fra bandet her, men Chris Slade (fra så forskjellig bakgrunn som Manfred Manns Earth Band og Asia) gjør en ypperlig jobb. 
Anbefales varmt til alle rock-hjerter generelt og AC/DC-fansen spesielt! 
