Samsung Galaxy:Test av Android-mobilen 

En helt glitrende Amoled-skjerm og Android på innsiden. 
Dette lukter gull. 

Det er på høy tid at Apples iPhone får reell konkurranse, og nå som Android-mobilene begynner å rulle ut i butikkene er det bare å følge med – for nå lanseres godsakene på rekke og rad. 

Men hva menes med Android? 

Android er kort fortalt navnet på mobilens operativsystem (OS), og det er Google som står bak nyvinningen. 
Målet er selvsagt å stjele markedsandeler fra Apples suksesshistorie iPhone, hvor mobilen styres via trykkfølsom skjerm – samtidig som brukeren kan fråtse i ulike programmer og applikasjoner via App Store. 

Androids versjon av App Store heter Android Market, og gir deg altså samme muligheten til å utvide mobilens kapasitet med ekstra innhold (gratis og betalt). 
Android har for øvrig to store jokere i ermet: 
De stiller (visstnok) ikke så strenge krav til utviklerne, både når det gjelder form og type innhold som gjøres tilgjengelig for brukerne. 
I tillegg klarer Android-mobilene fint å kjøre flere programmer samtidig (multitasking), en mulighet som fortsatt er kraftig begrenset på iPhone. 

Sånn, det var teorien. 
Det store spørsmålet er jo om Galaxy holder mål. 

Godt førsteinntrykk 

Det ubeskjedne navnet Galaxy gir i hvert fall meg positive assosisasjoner, og på papiret er det lite å klage over: 

En Amoled-skjerm på 3,2-tommer (320X480 pixler), en standard minijack-inngang for hodetelefoner, MicroUSB-tilkobling, og ikke minst 8 GB internminne - som i tillegg kan utvides med et 32 GB minnekort. 
Vi noterer også at Galaxy er den eneste Android-mobilen med 5 megapiksel-kamera, og som forventet er både wlan, super-3G og GPS-mottaker på plass. 

Det største minuset, på papiret, er at Exchange-støtte ikke er lagt inn i mobilen, men heldigvis finnes det omveier (mer om dette lenger ned). 

Design og en liten overdose knapper? 

Under skjermen finner du for øvrig seks fysiske taster (litt avhengig av hvordan du teller). 
Etter litt tilvenning fungerer de helt ok, selv om de fleste funksjonene like gjerne kunne blitt utført ved å trykke rett på skjermen. 

Samsung har alltid vært glad i pianolakk, og fornekter seg heller ikke her. 
Det gjør mobilen skinnende blank, men også svært mottakelig for flekker og fingermerker. 
Omtrent som iPhone altså. 
Selve skjermen tålte vårt nøkkelknippe overraskende bra (det var ikke meningen, Samsung), og til tross for plast i chassiet har den en tyngde som inngir tillit. 

Dette liker jeg 

Amoled-skjermen er rett og slett glimrende, og er den beste vi har sett på en Android-mobil hittil. 
Fargene er krystallklare, og ikke minst er lysstyrken svært god – selv når du har den på middels. 

Den trykkfølsomme skjermen er også berøringsfølsom på linje med HTC Hero og iPhone 3GS – altså av den kapasitive typen. 
Dette er en klar fordel kontra den litt eldre, trykkfølsomme utgaven som du blant annet finner på HTCs budsjettmodell Tattoo, der du må legge mer markant vekt på fingertrykkene for å få respons. 

Vi noterer likevel at du fortsatt må trykke litt hardere enn på iPhone, men dette er en vanesak og noe du kommer raskt inn i. 

Android i bruk 

Galaxys hovedbilde viser snarveiene til standardprogrammene. 
Du har totalt tre skjermbilder tilgjengelig (dra skjermen til høyre eller venstre for å veksle), som du kan fylle med favorittprogrammer 
- widgets - og sortere i den rekkefølgen du vil. 

(Merk deg at HTC Hero gir deg hele syv skjermbilder, mens du her altså må nøye deg med tre. 
I min bok er ikke dette noe stort problem, men for de ivrigste nedlasterne der ute kan det jo være et poeng.) 

Vil du flytte et program fra hovedmenyen til et av skjermbildene er det bare å holde fingeren på programnavnet, og dra det over. 
Dette fungerer bra. 

Programmer laster du som nevnt ned fra Android Market, og dette er enkelt og greit. 
Vi liker også at du kan laste ned flere programmer og applikasjoner samtidig, og underveis ser du nedlastingsstatusen øverst i skjermen. 
Praktisk og brukervennlig altså. 

Men dette liker vi ikke 

Skuffende nok mangler Galaxy-programvaren (for PC) støtte for Windows 7, enten det gjelder 32- eller 64-bits versjonen. 
Dette gjør altså at du ikke har noen nytte av den medfølgende programvaren, Samsung New PC-studio. 

Dette bør være unødvendig i 2009, og selv om Samsung har lovet at en fiks vil bli lagt ut på nettsidene deres, har vi trukket for dette. 

Vi synes også Galaxy automatisk burde dukke opp som en egen enhet på PC-en når vi koblet den til. 
Det gjør den imidlertid ikke, for først må du gjennom disse punktene: 

• 
Når du plugger i USB-kabelen kommer det opp ”USB-tilkoplet” øverst i mobilskjermen • 
Ta tak i den og dra ned rullgardinen • 
Trykk på koble til • 
Trykk så på montere • 
Først nå dukker mobilen opp som egen enhet på PCen. 

Heller ikke dette er like brukervennlig som vi skulle ønske. 

Vi gir også Galaxy trekk for at den ikke leveres med norsk ordbok, for selv om du velger norsk språk er det altså engelske ord som blir foreslått. 
Heldigvis kan du laste ned norske ordbøker fra Android Market som løser biffen, men dette burde vært standard. 

Mens Gmail fungerer svært bra på Galaxy, så mangler den altså Exchange-støtte, noe som er litt masete hvis du i likhet med oss har en jobbkonto som bruker denne standarden. 
Heldigvis kan også Exchange-støtte lastes ned fra Android Market, men siden det er flere alternativer å velge mellom ble det mye prøving og feiling før vi kom i mål. 

Til slutt fant vi imidlertid Roadsync som fungerte brillefint, og ikke minst: 
Var svært enkelt å sette opp. 
Her ble både mail, kontakter og kalender-data lastet ned uten problemer. 

Selv valgte vi manuell oppdatering, men den skal også være Push-klar. 
Roadsync koster nå cirka 10 dollar, men du kan prøve fullversjonen gratis i 14 dager før du bestemmer deg. 
Våre erfaringer var i hvert fall gode. 

Har du forslag til andre eller bedre programmer er det bare å dele det med oss i diskusjonsgruppen nederst. 

Kamera og musikk 

Galaxy har altså et 5 megapiksel-kamera med fotolampe, noe som det per dags dato bare er Hero som matcher 

Til tross for at vi savner en ordentlig blitz fungerer kameraet helt ok. 
Det tar likevel fortsatt for lang tid fra du trykker på utløseren til bildene blir tatt til at den kan konkurrere med de rene kameramobilene. 

Eksempelbilder tatt med mobilen får du ved å trykke på lenkene: 

Musikk-spilleren fungerer også helt ok, og vi liker som sagt at du kan bruke dine egne hodetelefoner uten å måtte ty til en adapter-ledning. 
Det er både praktisk og bra for lydkvaliteten. 

Konklusjon 

Økt konkurranse sikrer at både Apple og Googles operativsystemer utvikler seg raskere enn om Apple hadde sittet på haugen alene, så personlig ønsker jeg Android velkommen med åpne armer. 

For Samsung Galaxy gjør mye som er svært bra: 
Samtalekvaliteten har vi ingenting å utsette på, den jobber raskt, har en nydelig skjerm og Android gir deg utallige muligheter. 

For at den skulle fått en femmer burde imidlertid Windows 7-støtte, norsk ordbok og Exchange vært på plass. 

Alt i alt ender vi likevel opp på en sterk firer på grunn av alle mulighetene du får via Android, og hvis ikke utseendet på Hero faller i smak er det denne Androiden du bør kjøpe akkurat nå. 
