Kunstanmeldelse Borgny Fartstad Svalastog:«Håpets farger» 

Årsdagen for 22. juli nærmer seg. 
I Oslo domkirke gir Borgny Farstad Svalastogs billedsuite håp og tro på menneskets evne til å reise seg og gå videre. 

Borgny Farstad Svalastog: 
«Ihukommelse - 22.07.2011» 
Oslo domkirke: 
I hvert fall ut august. 

Mange har spurt hvordan kunst skal og kan forholde seg til alle følelsene 22. juli åpnet opp for: 
Sorg, sinne, frustrasjon og resignasjon, men også forsoning og håp. 
Behovet for møtesteder der folk kunne gi uttrykk for følelsene førte til at over en million mennesker søkte til Oslo domkirke den første måneden etter terroren. 

Møtet med kunst er en annen måte å bearbeide følelsene på. 
Dette gis vi nå mulighet til inne i domkirken. 
Borgny Farstad Svalastog har laget en billedsuite på elleve monotypier som henger på begge sider av inngangen nederst i kirkerommet. 

Slik rammer de inn publikums inngang til og utgang fra kirkerommet, og gjennom en enkel symbolikk og konkrete titler gis publikum en mulighet til å bearbeide følelsene. 

Svalastog (1943) er en erfaren kirkekunstner, og bildene knyttes til kristen liturgi. 
Samtidig er billedspråket abstrakt og universelt, og bildene vil kunne tale til alle uavhengig av livssyn. 

Monotypi er en grafisk trykkteknikk der hvert eksemplar er unikt. 
Kunstneren maler direkte på trykkplaten, og avtrykket blir ulikt fra gang til gang. 
Når hun i tillegg trykker opptil åtte lag blir hvert bilde spesielt, selv om flere av dem kan likne på hverandre. 

Symbolikken i dette passer også godt til den opplevelsen bildene forholder seg til: 
Trykkene kan gjentas, men hvert enkelt trykk blir like unikt som det enkelte menneskes opplevelse av tragedien. 

Dermed får også bildene en større mening. 
Titlene knytter an til både de konkrete hendelsene i regjeringskvartalet og på Utøya og den liturgiske hjelpen i sorgprosessen. 
Billedspråket åpner for personlige tolkninger. 
Et rutemønster tar utgangspunkt i likkledet, men minner oss like gjerne om Høyblokkens arkitektur. 
Bruken av femarmede stjerner minner om menneskekroppen og snakker om individene som ble massakrert på Utøya. 
Billedsuiten starter med håpets farge, og ender med et fjell som motiv der bevegelsen oppover gir et løft til håpet og evnen til å reise seg. 

Borgny Farstad Svalastogs suite inviterer til meditasjon. 
Da er det synd at det er vanskelig å sitte ned for å se og tenke over budskapet. 
En annen plassering kunne fungert bedre. 
Men, selv om bildene er enkle, er opplevelsen rik nok til at bildene gjerne blir med deg i tankene etter at du har forlatt domkirken. 
