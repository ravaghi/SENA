24"BenQ FP241VW 

Denne skjermen er enten helt riktig eller helt feil - det avhenger av brukeren. 

Hva som er riktig skjerm, hva som er stilig og hva som er praktisk finnes det ikke noe fasitsvar på. 
Noen vil ha en stor skjermflate, noen vil ha flere mindre, andre klarer seg fint med en. 
Noen vil ha en skjerm med et spesielt utseende, andre vil at den skal være så diskret som mulig. 

LES OGSÅ: 

Hva som definerer de forskjellige brukergruppene er heller ikke gitt, derfor ser vi tildels svært forskjellige løsninger hos produsentene. 
Den mest spesielle skjermdesignen vi hittil har sett er denne skjermen fra BenQ, som også byr på stort bredformat og svært gode spesifikasjoner - alt med tanke på å tilfredsstille gamere. 

Det er snakk om en 24-tommers skjerm med 1920 x 1200 punkters oppløsning, ikke noe for kabal-spillerne... 

I ramme 

Praktisk talt alle andre skjermer står på en fot, men FP241VW henger i en ramme. 
Fot og sidestolper er i ett stykke, skjermen kan vippes i opphengene på sidene, og i toppen er det en løs "bro" som settes på plass eller fjernes med et enkelt håndgrep. 

Skjermen kan naturlig nok ikke dreies og det er heller ikke noen mulighet til å heve eller senke den. 
Den eneste fysiske justeringsmuligheten er å vippe den frem eller tilbake rundt sidenopphengene, for å tilpasse betraktningsvinkelen. 

Det er heller ikke mye du kan vippe skjermen, men det er tilstrekkelig. 
Vi snakker om en begrensning på noen få centimeter utover i underkant, og bare en knapp centimeter utover i toppen 

Hele konstruksjonen er gedigen, den er tung og stabil og gir et ganske spesielt vistuelt inntrykk. 
Den tar også mer plass i bredden enn andre 24-tommere. 
Sidestolpene og foten er i sølvfinish mens rammen rundt selve skjermen er i sort matt utførelse. 

Toppbjelken kobinerer begge disse finishene, med et stort felt på toppen i sort. 

Bjelken har flere funksjoner i tillegg til det rent visuelle. 
På venstre side sett forfra er det en slisse hvor man kan plassere ledninger fra f.eks. et webcamera. 
Dette sitter fint oppå bjelken, det er god plass i dybden. 

På den andre siden er det en liten plastbit som kan vippes opp og ut. 
Hvilken funksjon den egentlig skal ha er vi ikke sikre på (testeksemplaret hadde ikke noen bruksanvisning vedlagt), men den fungerer utmerket til å henge hodetelefoner på. 

Betjeningen sitter på den venstre sidestolpen, og alle funksjonene er tydelig merket. 
Her er det direkte tilgang til noen av nøkkelfunksjonene hos denne skjermen. 
Du kan nemlig aktivere disse direkte, uten å måtte gå innom menysystemet. 
Funksjonene er Game Mode som varierer lysstyrke, kontrast og fargebalanse for å tilpasse dette til typiske spillscener, og i tillegg finner vi Perfect Motion som reduserer blur ved å sette inn et sort skjermbilde i intervallene mellom bildene i selve oppdateringsfrekvensen. 
Begge disse funksjonene fungerte påtagelig, med generelt klart synlige forbedringer. 

Tilkoblinger 

Skjermen har et rikt utvalg tilkoblinger. 
I tillegg til vanlig VGA er det DVI og HDMI, komponentinngager, koaks og S-video pluss strømkontakt. 

Det er også en liten USB-hub med to tilkoblinger på siden av skjermen. 
Der finner vi også en kontakt til hodetelefon. 

Skjermen kan med andre ord kobles til det meste, inkludert de nyeste spillkonsollene, DVD-spiller og dekoder/tuner eller annet som gir TV-signal. 

Med oppløsningen på 1920 x 1200 støtter den full HD-oppløsning uten problemer. 

Bildekvalitet 

Med det spesielle designet og de fikse løsningene blir forventningen til bildekvaliteten ikke akkurat mindre. 
Heldigvis ble vi ikke skuffet. 

Skjermen er lyssterk, har meget stor fargedynamikkk og en betraktningsvinkel i toppklasse. 
Både naturlige farger fra digitalfoto og kreative kunstige kombinasjoner håndteres svært overbevisende. 

Etterslep og hakking er helt ubetydelig, med PerfectMotion aktiv er det bortimot perfekt. 

Konklusjon 

Dette er en svært spesiell skjerm, både når det gjelder utseende og funksjonalitet. 
Den krever også kraftig maskinvare, i full oppløsning er det bare de meste avanserte skjermkortene som leverer en ytelse som matcher skjermen. 

Prisen ligger i samme område som andre skjermer med samme format og oppløsning, så du får designet og funksjonalteten på kjøpet. 

Vi hadde sans for skjermen, den er behagelig i bruk, betjeningen er direkte og har spennende finesser, og toppbjelken er både stilig og praktisk. 
