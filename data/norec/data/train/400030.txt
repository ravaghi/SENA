«Min nye venninne:»Rørende om kjønnsforvirring og fordommer 

Filmen balanserer fint mellom komedie og drama. 

Er en mann bare en mann og en kvinne bare en kvinne, spør François Ozon i denne småmorsomme filmen om sorg, kjærlighet og identitet. 
Ozon har også tidligere laget filmer hvor han leker med kjønn og seksualitet, og i Min nye venninne er dette aspektet enda tydeligere. 

Claire (Anaïs Demoustie) og Laura (Isild Le Besco) har vært bestevenninner fra barnsben av. 
De har delt alt med hverandre; den første forelskelsen, det første kysset, den første kjærlighetssorgen. 
Laura dør ung og etterlater seg en knust ektemann, David (Romain Duris), og en baby. 
Claire har lovet sin venninne å passe på dem. 
En dag kommer Claire på overraskende besøk, og avslører Davids hemmelighet. 

Løgn og bedrag 

Dermed begynner en identitetsreise for både Claire og David. 
For hva er egentlig kjønn? 
Kan det hele tolkes i lys av en enorm sorgreaksjon, eller har Davids kjønnsschizofreni alltid vært en del av hans personlighet? 

Min nye venninne er basert på en roman av Ruth Rendell. 
Løgnene de to roter seg inn i, gjør at filmen nærmer seg en Hitchcock'sk atmosfære av spenning og bedrag. 

Ozon har også satt handlingen midt i det franske borgerskapets flotte fasader av pyntelighet og korrekthet.Det gir filmen en viss nerve og intensitet, som dessverre fisler ut i noen plattheter og klisjeer rundt transseksualitet. 
Men nå er ikke dette en dybdeanalyse av problemet, for den lune humoren er filmens mest forsonende trekk. 

Vil utfordre fordommer 

Det er også samspillet mellom Romain Duris og Anaïs Demoustier som bærer filmen. 
Duris er troverdig i sin frustrasjon mellom sin rolle som enslig far og de mer utagerende sidene ved sin seksualitet. 

Videre er Claires konfrontasjon av egne fordommer også godt skildret. 
Etter hvert blir den bisarre tiltrekningen som oppstår mellom de to, like viktig som Davids egen kamp om sin seksuelle identitet. 

Ozon håndterer filmens tematikk med eleganse, men han går ikke i dybden. 
Samtidig har han teft for gode karakterskildringer. 
Scenene hvor de to sniker seg ut på shoppingtur, er ganske så fornøyelig. 
I tillegg er det nok scener i filmen som sikkert kan komme til å utfordre publikums egne fordommer. 
Ozons fokus er dog vel mye på den ytre forandringen, og på veien glemmer han mennesket bak. 

Min nye venninne er likevel en rørende film om en seksuell identitetskrise som balanserer mellom lett komedie og drama. 
