Tilbake til operasjonsbordet
Metal-veteranene Carcass med årets comebackplate. 

ALBUM: 
Britiske Carcass var et av de første death metal-bandene som forsøkte seg på den kronglete ferden fra undergrunn til mainstream da de ble kjøpt opp av giganten Columbia. 
Overgangen endte megetsigende nok i plata «Swansong» i 1996. 

Før splitten rakk de å gi ut et par plater som har dannet mye av grunnlaget for den melodiøse death metalen band som In Flames og Killswitch Engage har tatt med seg til arena- og stadionformatet. 

Ofte smaker denne typen comeback mest av gamle ideer og tomme bankkontoer. 
Ikke her. 
«Surgical Steel» slenger seg elegant ned mellom klassikerne «Necroticism - Descanting the Insalubrious» og «Heartwork». 

Lyden og følelsen er i tråd med tittelen, knivskarp og helt i pattentert Carcass-ånd. 
Låtene sveiper elegant mellom moderne grind og sprakende gitarharmonier. 
Sjekk bare «The Master Butcher's Apron» og hissigproppen «Captive Bolt Pistol». 

Gitarist Bill Steer er i toppform både som riffmaestro og sologitarist og hans gamle våpendrager Mike Amott savnes utrolig nok ikke et sekund. 
Hans gutturale vokal er til og med tatt inn i varmen igjen og vips var den særegne vokalduoen Steer/Jeff Walker et faktum igjen. 
