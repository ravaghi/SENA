Ekte hjemmelaget
En gourmetbok med mat det faktisk går an å lage selv. 

Alt ved denne boka er hjemmelaget. 
Den kjente kokken Trond Moi bruker sitt eget kjøkken hjemme, og sin egen hage. 
Skribenten Pål Hetland er Mois nabo, og Hetland har ført Mois tanker ned på papiret og tilført litt av sitt eget språklige krydder. 

Når Moi skal flambere noe, kommenterer Hetland prosessen slik: 
«Trond står med en flaske konjakk i den ene hånda og en peislighter i den andre. 
Øynene hans har et skummelt drag over seg, og det er plutselig tydelig at vi har med en kvindøl å gjøre. 
De elsker å tenne på ting.» 

Også bildene er hjemmelaget. 
Moi og Hetland har brukt sine egne mobilkameraer, og droppet fotograf og matstylist som ofte bidrar til å øke avstanden vi lesere opplever når vi ser matbildene. 
Hvis man jobber for mye med presentasjonen, blir det ikke bare lekkert, det blir uoppnåelig. 

Det som virkelig er herlig med denne kokeboka, er samspillet mellom Moi og Hetland. 
Kokebøker skrevet av mestekokker har en tendes til å bli i overkant snobbete, eller ta i bruk for mange faguttrykk og ingredienser folk ikke har noe forhold til. 
Resultatet er ofte at man blir mer imponert enn mett. 

Her forholder det seg annerledes. 
Langt de fleste rettene i «Hjemme hos Trond Moi» kan man tilberede hjemme. 
Det er folkelig, og det er fristende. 

Litt pirk: 
Boka kunne med fordel vært litt strammere redigert. 
Og et par av bildene er kanskje i overkant hjemmelaget. 

Men dette er et flott stykke arbeid som vil bidra til å spre mye matglede til mange kjøkken. 
Den anbefales varmt. 
