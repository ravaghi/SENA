«Star Wars»-nedtur
I «Star Wars: The Force Unleashed» kan du gå amok med mørke krefter i Darth Vaders hemmelige tjeneste. 

Og sjelden har et «Star Wars»-spill vært stappet like fullt med potensiale som dette. 
Du befinner deg i perioden mellom episode 3 og 4 av filmserien, og skal rydde de nå bannlyste jediridderne av banen som Darth Vaders høyre hånd. 

Det at Vader har en lærling er derimot hemmelig, så alt på din vei må ekspederes - det være seg venn eller fiende. 

Og hovedpersonen i denne sagaen har virkelig Kraften med seg. 
Han kan pælme Tie Fighters avgårde som om de var laget av papp og grille horder av soldater med et lynende, sprakende og ødeleggende lyninferno. 

Her finner du spillets mest åpenbare og pirrende potensiale. 
En slags Kratos med overmenneskelige krefter i Star Wars-universet er en drøm av et spillkonsept. 

Men det er også her spillet skuffer mest. 
Kontrollen av Kraften føles både klønete, ensformig og på merkelig vis også ganske puslete. 
Det å kaste avgårde en stormtrooper og se ham deise inn i veggen langt der borte er gøy sånn cirka et par ganger, og slåssingen utvikler seg til å i stor grad dreie seg om møljekamper. 

Store deler av spillet er simpelthen litt småkjedelig, og er det noe et spill som dette IKKE har råd til å være, er det nettopp det. 

Det skurrer også i presentasjonen - særlig animasjoner og fysikken i spillet jobber på overtid for å bryte illusjonen om å være i dette sci-fi-universet. 

Allikevel glimter «The Force Unleashed» til med jevne mellomrom, noe som gjør det til en stundvis kul opplevelse. 
Det er nedlagt et betydelig arbeide i miljøene, arkitekturen og stemningen - noe som i kombinasjon med en interessant historie får spillet til å føles som en troverdig og genuin «Star Wars»-opplevelse. 

Etter hvert som kreftene dine blir mer avanserte gjennom spillets gang blir også slåssingen noe mer givende, ettersom du får rom til å tilføre variasjon på egen hånd. 

Det er i det hele tatt ikke så fryktelig mye som skal til før spillopplevelsen ville ha blitt hevet et hakk eller to. 

Men det blir for generisk dette her. 
«The Force Unleashed» er ikke på langt nært spektakulært nok til å rettferdiggjøre de tøylesløse løftene i spillnavnet. 

PS: 
I salg fra fredag 19. september. 
Spillet lanseres på PS3, 360, Wii, PS2, PSP og DS. 
Det er kun PS3-versjonen som er testet. 

Trailer fra PS3- og 360-versjonen av Star Wars: The Force Unleashed. 
