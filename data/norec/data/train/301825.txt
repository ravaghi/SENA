Svidd kalkun
En utbrent skuespiller ved navn Nicolas Cage er i fyr og flamme i det forvirrete effektkalaset «Ghost Rider 2». 

FILM: 
Det starter med en kurant actionsekvens et sted i «Øst-Europa», men hvis du skal ha nevneverdig glede av «Ghost Rider 2», vil det hjelpe om du er pyroman eller inni helvete redd for Djevelen. 

«Ghost Rider» (2007) ble pulverisert av anmelderne, men tjente gode penger, så hvorfor ikke prøve én gang til, denne gangen med nesten halvert budsjett (57 millioner dollar) og location i Romania og Tyrkia. 

Maniske Cage I forrige film inngikk stuntmotorsyklist Johnny Blaze en latterlig dårlig avtale med Djevelen (spilt av Peter «Easy Rider» Fonda) om å være hans dusørjeger og taue inn fortapte sjeler som har rømt fra Helvete. 

Johnny Blaze spilles igjen av Nicolas Cage, som for lengst har solgt sin kunstneriske sjel til djevelen og det er fristende å være enig med hans tidligere venn Sean Penn, som allerede i 1999 uttalte at Cage er «no longer an actor». 
Forrige gang tonet Cage ned sin maniske spillestil og virket i stedet tilbakestående. 
Nå er han tilbake i full Cage-modus og det er nesten så man synes synd på mannen. 

Der den første filmen hadde en del humor og mytologisk tex-mex-atmosfære, er oppfølgeren mer grå og sølete, med støvete munker og tyrkiske ruiner, der sataniske ritualer skal saboteres av Cage, som etter mye hysterisk grimasering forvandles til Ghost Rider, en motorsyklist med brennende skalle og tjærete skinndress. 

Strålende effekt 

Filmen, som er regissert av gutta bak «Crank»-filmene, har en slags historie å fortelle, om gutten Danny (Fergus Riordan) som Djevelen (Ciarán Hines) svært gjerne vil ha tak i, så han sender ut Carrigan (Johnny Whitworth), en våpen- og narkosmugler som har hatt en greie med mora til Danny (Violante Placido), og så videre. 
For å understreke at målgruppa er pyromane gutter på 12, får vi to ganger se Ghost Rider urinere en kraftig ildstråle. 
Det sier mye om filmen at den trolig ville blitt bedre av å rendyrke denne typen humor. 

«Ghost Rider 2» er en karbonisert kalkun, men får en 2-er på terningen for brukbare effekter. 
Da tenker jeg ikke på 3D, som er lagt på etter opptak og har størst effekt på billettprisen. 
