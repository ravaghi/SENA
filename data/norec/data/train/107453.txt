JR Ewing:«Maelstrom» 

(Sony BMG) 

Fortjener bred oppmerksomhet! 

JR Ewing er tilbake med «Maelstrom», et velvoksent album hvor Oslo-bandet sprenger seg ut av et snevert hardcoreformat med utfordrende og intrikate grep. 

Gamle fans kommer til å få seg en overraskelse når de dytter «Maelstrom» i CD-spilleren og hører et velsmurt og skinnende JR Ewing som ikke har mistet en tøddel av sin musikalske sprengkraft. 
Anført av vokalist Andreas Tylden og gitarist Erlend Mokkelbost har JR Ewing rett og slett funnet nytt utløp for sinnet og aggresjonen som har kjennetegnet bandet hittil. 

Låtene er varierte og til dels kompliserte, mens produksjonen er fyldigere. 
Resultatet er et mektig album fra et band som nok har innsett at stagnasjon er døden i det lange løp. 
«Maelstrom» vil definitivt bli stående igjen som et av de aller mest ambisiøse norske rockalbumene i 2005. 

Selv ble jeg tatt på senga av JR Ewing. 
Et norsk band som kan levere låter som «Change Is Nothing (Everything Is)», «For We Are Dead», «Nihilistic Elitist» og «Floodlight», fortjener oppmerksomhet langt utover klikken av tidligere innvidde. 

ESPEN A. HANSEN 
