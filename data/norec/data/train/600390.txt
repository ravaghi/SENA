Kjærtegn av vellyd
Denne sammensmeltingen av dokumentar— og konsertfilm fra Risør kammermusikkfestival ble tatt opp sommeren 2011. 
Det rent dokumentariske er små, fine stemningsskisser fra byen Risør, pluss rolige, ryddige og poengterte intervjuer med markante personer i festivalledelsen og deltakende kunstnere. 
Deriblant Leif Ove Andsnes, som uttaler seg klokt og innsiktsfullt om komponistene Mozart og Schønberg. 
Det øvrige er konsertopptak fra Risørs barokkirke fra 1600-tallet. 

Lyden er glimrende. 
Undertegnede har aldri vært på Risør kammermusikkfestival, men lyden føles like nær, ren og klangfull som om en var i kirken. 
Regien har en smidig ro, helt uten forsøk på smarte vinkler eller fikse rytmer. 

Det spilles verker av Händel, Mozart, Schönberg, Schubert, Richard Strauss. 
Medvirkende er blant annet Leif Ove Andsnes, Henning Kraggerud, Lars Andreas Tomter, Johannes Weissner, Isabelle Faust. 

Hvordan de ulike verker nedfeller og avleirer seg i den enkelte, avhenger selvfølgelig av ens musikalske ståsted, ens mottakerapparat, ens kunnskap og ens dagsform. 
En helt privat artikulering: 
Gjennom Leif Ove Andsnes' verbale introduksjon og etterfølgende tolkning, ble ens syn på og følelse for Schønberg utvidet med minst to dimensjoner. 
En føler seg absolutt ikke hemmet og "redd" for Schønberg lenger! 

En stående applaus til det Kristiansand-baserte distribusjonsbyrået Fidalgo for å våge dette "distribusjonsstuntet". 
Fidalgo nyter stor respekt og anerkjennelse for å ta inn smale, iblant krevende filmer. 
I skrivende stund går det rørende, morsomme og dypt medmenneskelige tyske dramaet "Trekvart Måne" på Kristiansand kino, i distribusjon av nettopp Fidalgo. 
Og nå, altså: 
En dokumentar/konsertfilm fra Risør kammermusikkfestival. 

Vi sluttfører slik: 
Kjærtegn av vellyd! 
