Nina Kinert:«Red Leader Dream» 

(Ninkina / Tuba) 

Sundfør for Darth Vader-fans. 

Uoriginalt nok startet stockholmske Kinert som singer / songwriter. 
Riktignok en mer enn ålreit en, der hun blant annet turnerte Norden sammen med venninnen Ane Brun. 
Ikke før 2008-albumet «Pets And Friends» viste 27-åringen at hun hadde noe mer galaktisk i tankene. 

Denne platen tar henne enda flere lysår videre - og skal være en tenkt forlengelse av «Star Wars» - selv om det er lite utover tittelen som minner om Luke Skywalker. 
Platen går i bane i samme elektropopunivers som Bel Cantos «Birds Of Passage». 

Både med sin sammenstilling av ekstrem synthisolasjon, tindrende vokal og kjølig romklang, men også i sine dramatiske og liksomoverdrevne asiatiske klanger. 

Dessuten har hun noe av Sundførs inderlighet ved seg, som balanseres mot en underfundig sans for nerdehumor og subkulturelle absurditeter. 
Noe som gjør platen både besnærende vakker og forunderlig festlig. 

«Red Leader Dream»-Kinert er imponerende substansiell synthpop som får det opprinnelige gitarføleriet til å virke produsert for lenge, lenge siden i en galakse langt, langt borte. 

BESTE LÅT: 
«Moonwalker» TOR MARTIN BØE 
