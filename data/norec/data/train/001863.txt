Sylskarp debut
Sliter du med høsten? 
Da trenger du Rustie på øret. 

Forventningene til den Warp-signerte Glasgow-gutten Russell Whyte har steget i takt med diskografien hans, og albumdebuten Glass Swords bekrefter Whytes posisjon som en av de mest spennende produsentene der ute akkurat nå. 

Whyte, bedre kjent som Rustie, opererer i et landskap som har utviklet seg til å bli enormt, tidvis generisk og veldig populært – elektronisk dansemusikk som faller innenfor den etter hvert svært vide musikksjangeren dubstep. 

Forskjellen på Rustie og røkla er det særegne, drømmende soundet. 
Han låter intelligent og kreativ, spesielt med tanke på hvordan han bruker godsaker fra fortiden: 
Sexy 70-tallsgitar og tacky trancesynther, alt pakket inn i et varmt 80-tallsteppe. 
Som label-kollega og kompis Hudson Mohawke er Rustie tydelig inspirert av hissig hip hop – “City Star” hadde for eksempel vært enda råere med Gucci Mane på vokal. 

Det imponerer også hvordan alle disse elementene, kombinert med Rusties minimale behov for å nå mainstreamen, låter friskt, tidvis poppa og ekstremt fengende. 
Til sammen danner Ruties albumdebut grunnlaget for den perfekte høstfesten – bakteppet til en ekstatisk, men like fullt melankolsk dans. 

For Rusties musikk passer virkelig til alt. 
Han gir deg de låtene du leter febrilsk etter dagen etter fuktig natt på dansegulvet, som gjerne er de samme låtene du vil høre når du kliner med kjæresten, ligger på sofaen med høstdepresjon eller bare vil ta på deg headsetet for en liten timeout. 
Med rytmelek, perfekt dynamikk og herlig bruk av samples gjør “Ultra Thizz” deg så euforisk det er mulig å bli av en låt alene. 
Enda bedre blir det når euforien suppleres med ettertanke på “Death Mountain”. 

Fra den svevende åpningen til de fantastiske sistesporene “All Nite” og “Crystal Echos” (herregud, for en vokalsampling), leverer Rustie et helhetlig, imponerende førstealbum med flere magiske øyeblikk som mildt sagt lover godt for framtiden. 
Om skiva helhetlig sett ikke er et mesterverk, finnes det enkeltspor på Glass Swords som får verden til å stanse, og det skjer ikke ofte. 

Platen slippes mandag 17. oktober. 
