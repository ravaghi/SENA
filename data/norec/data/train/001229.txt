Ostepop
David Guetta: 
One Love 

Har du også vært på nippet til å bli frista av den der 90-talls samleplata det reklameres for på TV? 
David Guetta med sitt stjernelag har løsninga for deg. 

90-tallsdancen er jo så skamløst befriende og fengende! 
Hehe. 
Mens "The Rythm 
Of The Night" går sine seiersrunder på alle dansegulv, utnytter den erfarne houseprodusenten David Guetta trenden med skamløse samarbeid med de mest kommersielle artister i pop og R'n'B. 
Smør på flesk? 
Å ja takk, og gjerne et lag ost oppå der igjen. 

La deg ikke lure av at medianen på denne plata ble en firer: 
Disse 15 dryppende housepoplåtene roper alt fra lavmålstoer! til terningkast seks! (sex!) "One Love" er ikke ei plate å forholde seg likegyldig til. 

Miksmaster Guetta plukker smart funk- og housepiano fra popens freskeste danseæraer - og alternerer med tunge technotriks og smørhouse. 
Gøy. 
Men jeg blir GÆREN hvis jeg må høre dem i kombinasjon med Black Eyed Peas-Will, Akons og Novels glætte vokal en gang til. 
Og det må jeg vel, all den tid liksom-rappe-sang med autotune er veien til salgstoppen og treningsstudioer. 
Derimot strømmer euforien fritt når han legger vekt på melodi og store kvinnestemmer - som på bangerne med Kelly Rowland, Estelle og Julie McKnight. 
Disse er imponerende, nær perfekt godt bygd opp. 

"One Love" har mer enn du kan forlange, dessverre er dette "mer" denne gang de 5-6 låtene du skipper på ei Absolute-samleplate. 
Uten brorparten av vokalbidragene, hadde denne plata glatt blitt årets morsomste. 
