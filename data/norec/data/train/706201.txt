En atomkrig av en nabokrangel
Folk som er triste og redde gjør slemme og idiotiske ting. 
Sånn blir det krig i verden, ifølge denne treffsikre, morsomme og dypt tragiske islandske filmen. 

Skyggen fra treet 

Originaltittel: 
Undir trénu. 
Sjanger: 
Svart komedie. 
Nasjonalitet: 
Island 2017. 
Regi: 
Hafsteinn Gunnar Sigurðsson. 
Manus: 
Huldar Breiðfjörð og Hafsteinn Gunnar Sigurðsson. 
Skuespillere: 
Steinþór Hróar Steinþórsson, Edda Björgvinsdóttir, Sigurður Sigurjónsson,Þorsteinn Bachmann, Selma Björnsdóttir. 
Lengde: 
1 time 29 min. 
Aldersgrense: 15 år. 

Trær som stenger for utsikten eller som kaster skygge er klassikere i så mange nabokrangelsagaer. 
I denne herlige og nerveslitende tragikomedien fra Island, er skyggen fra et tre det som starter en atomkrig av en nabokonflikt. 

Eller kanskje startet egentlig nabokrigen da Uffe forsvant? 
Eller da et nabopar hadde så høylydt sex i borettslaget at Atli, Uffes bror, ikke fikk sove? 

Etter en åpningsscene som må være en av historiens tøffeste og morsomste, der Atli - bokstavelig talt - blir tatt med buksa nede og deretter blir kastet på hodet ut av samboeren Agnes, ruller uansett konflikttoget mot en tragediens endestasjon. 

For Atli må flytte hjem til mor og far. 
Som har et stort tre i hagen. 
Som kaster en irriterende skygge over til naboen. 
Som har en ny, ung kone og en irriterende hund. 
Som gjør sitt til at små irritasjoner vokser til galskap og paranoia. 
Som skaper hoderystende, morsomme episoder. 
Men som først og fremst er en studie av irrasjonell og slem oppførsel født av skuffelse, irritasjon og sorg. 

Tre store konflikter 

Tre store mennesker imellom-konflikter utspiller seg parallelt og sammenvevd: et opprivende samlivsbrudd, nabokonflikten om treet, og en konflikt i et borettslag om for høylydt seksualliv bak for tynne vegger. 
Rollefigurenes personlighet, bakgrunnshistorie og reaksjonsmønster spiller en stor rolle. 

Historier fra virkelighetens nabokrangler: 

Det hadde vært enkelt både å lage ellevill komedie eller bekmørkt drama om nabokrangelen og persongalleriet i «Skyggen fra treet». 

Regissør Hafsteinn Gunnar Sigurdsson har i stedet valgt å trekke både komikk, drama og tragedie helt ut til ytterpunktene. 
Og det funker storartet. 

Menneskelig galskap 

For samtidig som vi blir underholdt av galskapen, gir konfliktene oss et tankevekkende skremmende og ganske så gjenkjennelig innblikk i den universelle, menneskelige natur: 

Den passiv-aggressive forsmådde. 
Den bitre og sorgtunge. 
Den moralsk fordømmende. 
Den konfliktsky. 
Den konfliktsøkende. 
Den retthaverske. 
Den selvsentrerte. 

Sammen er de dynamitt. 
Både i «Skyggen av treet» og i selve livet. 
