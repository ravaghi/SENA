Albumtittelen lyver
Ingen ny klassiker fra Iggy Azalea. 

ALBUM: 
Jakten på den neste kvinnelige rapstjernen pågår stadig hos alt fra store plateselskaper til undergrunns-finkjemmende blogger, men lovende og hardtspyttende ungjenter som Azelia Banks, Angel Haze og Iggy Azalea har enda ikke klart å markere seg på lik linje med den regjerende hiphop-dronnningen Nicki Minaj. 

Dette maktskillet ønsker sistnevnte utfordrer nå å forandre med albumet «The New Classic», men selv om Iggy har jobbet intensivt med å oppfylle rapdrømmen siden hun var «Sixteen in the middle of Miami», klarer ikke 23-åringen fra Australia å leve opp til forventningene som ble skapt i ly av «Pu$$y» og resten av 2011-mixtapen «Ignorant Art». 

Istedet blir debutalbumet en mindre genuin og ektefølt opplevelse, altfor preget av den etablerte musikkbransjen hun fortsatt ikke var en del av under sine langt mer interessante indiedager. 

Iggy vil altfor mye, men vet ikke når hun skal si stopp, og ender desverre opp med å miste den tidligere så klare identiteten i et virrvarr av forskjellige typer beats og rapstiler hun ikke alltid behersker. 
