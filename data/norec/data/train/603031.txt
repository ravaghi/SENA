Superheltfamilien er tilbake
14 år etter den Oscar-vinnende animasjonsfilmen «The Incredibles», er oppfølgeren her. 

Også denne gangen med Oscar-vinner Brad Bird («Mission: 
Impossible – Ghost Protocol», «Ratatouille») som manusforfatter og regissør. 
Den første filmen skilte seg fra andre animasjonsfilmer på den tiden ved å ta opp alt fra ekteskapsproblemer til midtlivskrise, og oppfølgeren inneholder også «voksentemaer» som likestilling og at far er hjemme med barna mens mor jobber med å redde verden. 

Familien Parr, mor Helen, far Bob, 14 år gamle Violet, 10 år gamle Dash og lille baby Jack-Jack, har levd i skjul siden det ble forbudt med superhelter, men plutselig entrer en rik velgjører banen. 
Han vil at Helen skal lede en kampanje for å få superheltene frem i lyset igjen. 
Oppdraget tar imidlertid en uventet retning da en mystisk ny skurk dukker opp, og da må hele familien trå til – også lille Jack-Jack som oppdager sine egne superkrefter. 

Jeg synes to timer og fem minutter er for langt for en barnefilm, men når det er sagt er det ikke et kjedelig øyeblikk. 
Det er faktisk litt i overkant mye action til tider, og de roligere scenene er en kjærkommen pustepause. 
Filmen går garantert rett hjem hos det yngre publikummet, men den er absolutt underholdende for voksne også. 
