Medion Swarovski
Har du ti tusenlapper og i tillegg sans for søte, små og juvelbesatte rosa datamaskiner? 
Da har endelig den bærbare for deg kommet! 

Nok en gang samarbeider Coop-kjeden med Medion om et tidsbegenset tilbud. 
Denne gangen er det noe såpass spesielt som en ultraportabel bærbar der målgruppen er jenter - eller for så vidt hvem som helst som ser verden i et rosa skjær og har en forkjærlighet for alt som glitrer. 

LES OGSÅ: 

Medions Swarowski-modell - etter krystallene på lokket - hintet vi om tidligere denne måneden, og fra i dag er den altså å finne i dagligvarehandelen. 

Vi kan mene mangt om Medion og Coop, men de beviser om ikke annet at de er modige ved å putte denne PCen i hyllene. 
Ikke mange tar sjansen på å treffe i et såpass smalt marked, og konkurranse har de også. 
Da tenker vi egentlig ikke på alle PCene i sort og grått, men på Apples MacBook som i likhet med Medion Swarowski er priset til rett under ti høvdinger. 

Fulle spesifikasjoner: 

Intel Core 2 Duo T5200 @ 1,6 GHz 12,1" skjerm i bredformat (1280 x 800 piksler) 1 GB DDR2-minne (512 + 512 MB) 100 GB harddisk (5400 rpm) 
Intel GMA 950 grafikk (opp til 128 MB delt minne) 54 Mbps WLAN (a/b/g) Gigabit LAN + modem 3 x USB, blåtann 1 ExpressCard/54 kortplass Kortleser for SD, MMS, MS VGA ut, lyd inn/ut Windows Vista Home Premium Dimensjoner (B/D/H): 
30,3 x 22,5 x 3,7 cm Vekt 1,8 kilo Pris: 9990 inkl. mva. 

Konstruksjon 

Det er selvfølgelig ikke mulig å komme unna at utseendet på denne bærbare er noe av det mest spesielle vi har vært borti. 
I stedet for den sedvanlige sølvgrå/sort-kombinasjonen som dominerer markedet har altså Swarovski-modellen en smakfull lys rosa farge med matchende sølvgrått tastatur. 

Lokket har på sin side blitt gitt et skinnende belegg og er bestykket med Swarovski-krystaller som former en blomst og navnet på PC-produsenten. 
Vi har sansen for blomsten, og kanskje spesielt fordi dette designet går igjen i touchpaden - fiffig detalj! 
"Medion" skrevet i krystaller rimer derimot ikke like mye - det er tross alt ikke et selskap med samme kulhetsfaktor som Apple. 
Vi hadde foretrukket kun blomsten, eller til nød en logo dersom Medion absolutt må markedsføre seg selv på den måten. 

Krystallene er dog ikke innfelt i lokket, de er snarere limt på. 
Hvis du tror det betyr at du står i fare for å miste en og annen krystall har du helt rett - en liten pose med reservekrystaller følger derfor med i esken. 

Når det gjelder byggekvaliteten på selve PCen så føles den god. 
Lokket er godt hengslet og passe stivt, om enn litt tynt. 
Men det hjelper jo selvfølgelig på vekten. 
Hoveddelen har vi heller ikke stort å si på - stivt og solid nok for denne vekt- og prisklassen. 

Av/på-knapp og snarveier for epost, Internett, søk og trådløs/blåtann på og av er plassert over tastaturet. 
Høyttalerne sitter bak den grå listen under skjermen. 

Tastaturet har litt svikt og er behagelig å skrive på. 
Layouten er dog ikke helt optimal, med æ- og å-tastene gjort smalere for å få plassert PageUp og PageDown til høyre for Enter, mens vi foretrekker å ha sistnevnte tast lengst til høyre. 
Men dette er stort sett en vanesak. 
Likevel, Fn og Ctrl burde i det minste ha byttet plass. 

Touchpaden er ikke i bredformat, og har en litt ru overflate. 
Den er likevel følsom og god i bruk, med både vertikalt og horsiontalt skrollefelt. 

Tilkoblingsmuligheter 

PCens kontakter er plassert på sidene og i front. 
Bak er det ikke funnet plass til så veldig mye i tillegg til det slanke batteriet, siden det nesten tar hele maskinens lengde, men det er en åpning for kensingtonlås bak til høyre. 

I front har vi uttak for FireWire, inntak for mikrofon og analog/digital lyd ut. 
I tillegg er det statuslys for harddisk, strøm, WLAN og så videre. 

Høyre side har to USB-kontakter, uttak for modem og LAN, VGA-port og inntak for strøm. 
Varmluften blåses også ut her. 

På venstre side finner vi DVD-brenneren, en USB, minnekortleser og en ExpressCard/54-slot. 

Ytelse og batterilevetid 

Som med de fleste ultraportable PCene vi har sett på, er heller ikke ikke hovedsakelig ytelse som prioriteres på Medion Swarovski. 
Den skal være liten, lett, søt og for hverdagsbruk som å lese epost, surfe, se film eller spille musikk og gjøre lekser eller notater på et møte. 

Prosessor og grafikk er derfor ikke det beste du finner, men til dette bruket er det ypperlig, siden mindre kraft bruker mindre strøm og det totalt blir mindre varme å bli kvitt. 

Denne gangen har vi sammenlignet med først og fremst Apples MacBook, som koster det samme (9990,-), men også den nye og spennende 12-tommeren til HP - tx1020ea - må være med i dette selskapet, selv om den kanskje ikke appellerer i samme grad til de som går etter form og farge foran funksjon. 

Ytelse i PCMark05: 

Høyere poengsum er bedre. 

Grunnet en kjapp harddisk kommer Medion Swarovski totalt sett ut på topp. 
Core 2 Duo-prosessoren på 1,6 GHz fra Intel knuser som forventet AMDs Turion64 X2 på samme klokkefrekvens som vi finner i den bærbare fra HP. 
Apples kandidat har en Core 2 Duo på 1,83 GHz, og yter følgelig bedre på den fronten, men i praktisk bruk vil det ikke være mye forskjell å merke. 

Bærbare i denne klassen har som regel integrert grafikk, og er altså ikke akkurat datamaskinene for spillinteresserte. 

Batterilevetid i minutter - kontinuerlig drift. 

Batteriet holdt kun i to timer før det ga seg, og det er ikke akkurat et resultat som gir oss noe å skryte av. 
Men det er også det du må ofre for lav vekt og pris. 
Apples MacBook klarte tre timer, men veier også en halv kilo mer, og for å komme under to kilo måtte vi med HPs tx1020ea fjerne DVD-spilleren og bytte til det minste av de to batteriene. 
Da endte også sistnevnte opp på to timer. 

En ting vi ble veldig glade for ved Swarovski-maskinen var at den lager veldig lite støy - selv om den kan høres litt stressa ut ved høy belastning. 
Men ved normalt bruk er det brorparten av tiden bare det jevne og svake suset fra harddisken som høres fra denne PCen. 
Sånt liker vi! 

Vurdering og konklusjon 

Til å begynne med var vi ikke helt sikre på hva vi skulle mene om Medion Swarovski, siden hele konseptet med en "jente-PC" kan virke litt merkelig. 
Utseendet kan du velge å enten like eller ikke, men dette er som vi nevnte i innledningen en PC med en nokså smal målgruppe. 
Sjansen for at du som leser denne testen er en gutt uten særlig sans for rosa er ganske stor, så du ville selvfølgelig mye heller ha kjøpt en MacBook dersom 9.990 blanke kroner plutselig ramlet inn på kontoen din. 

Men for dere uten Y-kromosom - og som faktisk synes dette ser ut som en kul PC - har vi egentlig gode nyheter. 
Her er det nemlig ikke bare rosa bling, bak skjuler det seg også en dugelig datamaskin. 
I forhold til MacBook har den DVD-brenner, dobbelt så mye minne (noe den trenger med Vista) og større harddisk. 
Apples alternativ har på sin side litt raskere prosessor, bedre batterilevetid og litt større skjerm - men veier også en halv kilo mer. 
Og den er ikke lett å få i rosa. 

Men mange vil nok mene at den viktigste grunnen til å velge MacBook foran Medion Swarovski vil være at Mac kjører MacOS. 
Hva som er "best" har blitt diskutert til døde ved en rekke anledninger, blant annet her. 

Uansett er poenget vårt ikke her å sette Mac opp mot en Windowskjørende PC, men å finne ut om denne besmykkede PCen fra Medion er god nok til sitt bruk. 
Og det er den. 
Dersom du føler at batterilevetiden holder for ditt bruk har vi ikke så mange innvendinger å komme med dersom du har lyst på denne ultraportable søtsaken. 
Tross alt er det altfor sjelden vi ser juvelbesatte datamaskiner på kafeene per i dag. 

Skjermen, sjarmen, lite støy og bra utstyrsnivå gjør at Medion Swarovski totalt sett vippes opp til en svak fem på terningen. 
