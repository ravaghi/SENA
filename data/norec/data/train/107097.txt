Brian Wilson:«What I Really Want For Christmas» 

(Arista/SonyBMG) 

Potensiell katastrofe er blitt potensiell hard pakke 

Julen er barnas høytid. 
Sånn sett passer det fint at Brian Wilson gir ut juleplate. 
For eks-Beach Boys-geniet er et barn så godt som noen. 
Riktignok har han 63 kaliforniske vintre å se tilbake på, men rent mentalt tyder alt på at Wilson pr. i dag befinner seg på pretenåringsstadiet. 
At han er en meget syk mann, kunne alle som bevitnet hans konsert i Oslo i fjor konstatere. 
Det betyr selvsagt ikke at han ikke skal få lov til å være med og feire jul. 

«What I Really Want For Christmas» inneholder to nyskrevne sanger, samt fire repriser fra The Beach Boys' julealbum fra 1964, og setter av rikelig arrangementplass til det vi jo vil høre, nemlig korharmoniene. 
Resultatet er merkelig nok Wilsons muligens beste soloalbum - i sin natur infantilt nok til at man ikke blir sittende og bekymre seg om hvordan stoda er med mannen som har laget det. 

Eneste nedtur: 
Nok en fotgjengeraktig versjon «O Holy Night». 
Har ikke disse folkene hørt Jussi Björlings definitive tolkning, hæ? 

MORTEN STÅLE NILSEN 
