Film:Oppvåkning i ørkenen 

Fint spill i feminin «roadmovie». 

Sofia og Daan er tvillingsøstre, oppvokst med to fedre. 
Sofia har aldri undret noe særlig over hvem moren var eller er, hun er for opptatt med å være en Tårnfrid av en sjefredaktør i et glanset magasin, oppslukt av sin effektivitetsforventende «digitale livsstil». 

Daan, som er 10 minutter yngre og full av lillesøsterkomplekser, er mykere og mer usikker. 
Begge får, enten de vil eller ikke, anledning til å finne ut da telefonen kommer: 
Den amerikanske biologiske moren deres er på sykehus og må fraktes til rehabiliteringsklinikken. 
Kan de komme? 

Det som møter dem i New Mexico er en langhåret Patti Smith-«lookalike» som bor i en campingbil. 
Tittelens Jackie - spilt av Holly Hunter (alltid noe av en smakssak, ikke minst her). 
En overvintret hippie som neppe har dusjet siden Woodstock. 

Det bærer ut på tur i ørkenen. 
Regissør Beumer elsker denne ørkenen; slangene, bøflene og ulvene inkludert, dens vær og vind - og fotograferer den som bare en overveldet USA-turist kan. 

Det som følger er en «kvinne-roadmovie» i tradisjonen etter «Thelma & Louise» (1991) og «Boys On The Side» (1995). 
Det skurrer mellom de tre innledningsvis. 
Det tør opp etter en stund. 
Jackie får kjenne på den dormende morsfølelsen i seg. 
Hun ser de to godt voksne «jentene» sine leke i den kalde sanden i White Sands. 
Hun får skjenne på dem og re over dem i sengen. 
Hun får være mamma. 

Beumer er hele veien i ferd med å tippe over i sentimentalt TV-drama. 
Hun har et naivt romantisk syn på karrig cowboyliv. 
Mennene i filmen er, på et par unntak nær, svinske sjefstyper og potensielle voldtektsmenn. 

Godt spill, og ikke minst en deilig liten «twist» til sist, redder den fra overdose. 

MORTEN STÅLE NILSEN 
