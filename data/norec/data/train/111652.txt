The Cumshots - «A Life Less Necessary»
(Rodeostar / Indie) 

Det tre år gamle mesterverket «Just Quit Trying» var en studie i nihilisme, og her fortsetter faenskapen; tematisk har The Cumshots tydeligvis gått for å skape det kanskje mørkeste og jævligste rockalbumet i norsk historie denne gangen, men lykkes ikke helt. 
Tekstmessig inneholder platen flere geniale onelinere enn tidligere, men melodifølelsen midt i brutaliteten og det tette, nær kvelende lydbildet var mer distinkt og gjennomført forrige gang. 

Til tross for dette inneholder «A Life Less Necessary» flere forsøk på å variere uttrykket; Max Cargo (Kristopher Schau) både synger og brøler denne gangen, mens gitarist og produsent El Doom (Ole Petter Andreassen) strekker lerretet fra stoner-rock til progressiv metal, uten at strykere tilfører Cumshots så altfor mye. 
Det er mye hatsk moro å bite i her, men som sagt - så mørkt og jævlig som dette er, risikerer The Cumshots å avlive sitt eget konsept før det kanskje var meningen. 

ANBEFALTE KJØP: 
«And The Sun Pissed Red», «This Dog Won't Hunt», «Tiny Crosses» og «Existence Should Be Singing» 
