En soldat vender hjem
Regi: 
Jim Sheridan 

Manus: 
David Beniof etter danske 

Susanne Biers film 

Skuespillere: 
Tobey Maguire, 

Jake Gyllenhaal, Natalie Portman, 

Sam Shepard 

Sensur: 
15 år 

Dette filmdramaet er en amerikansk utgave av den danske filmen «Brødre» fra 2004, signert Susanne Bier. 

Den ene av filmens to brødre, Sam (Tobey Maguire), er nærmest en klisjé: 
På alle måter flink, gift med en meget pen kvinne (Natalie Portman), de har to barn og pent hus. 
Han er yrkesmilitær og står ved filmens åpning foran et lengre oppdrag i Afghanistan. 
Nesten samtidig slippes kontrapunktet, hans bror Tommy (Jake Gyllenhaal), ut av fengsel. 
Han er også i utgangspunktet flink, men har ikke greid å holde på noe som helst. 
Han er og eier ingenting, samfunnsmessig sett. 

Så forsvinner broren i Afghanistan. 
Han blir erklært død. 
Lammelse og sorg følger, i alle leirer. 
Den andre broren viser nye takter, det er som om brorens død avføder et ansvar i ham. 
Men se så: 
Den «døde» broren vender tilbake. 
Han har sittet i fangenskap i fjellene i Afghanistan. 
Og han har sett og opplevd smerte og grusomheter. 
Grusomheter som har rokket ved det helt fundamentale i ham. 
Det er, mildt sagt, et annet menneske som vender hjem. 

«Brothers» er, som den danske «Brødre», en meget bevisst film. 
Regissøren, irske Jim Sheridan, har tidligere blant annet laget «I fars navn». 
Hver replikk, hvert bilde, hvert bildeutsnitt er skrevet og komponert med mål, mening og retning. 
Denne utgaven atskiller seg ved at den utvider den hjemlige scene, men en føler ikke at det går på bekostning av noe som helst. 
Filmen er tro mot sitt tema og føles like fast i sin vilje til å anskueliggjøre konflikter, vise menneskelige relasjoner og si noen vesentligheter om sannhet og smerte. 

En film som engasjerer, både ved sitt filmspråk, sine skuespillere og sitt tema. 
