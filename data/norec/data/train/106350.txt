Arne Hiorth og Helge Nysted:«Snø» 

Naxos/Mudi 

Genre: jazz 

Stille jul. 

Det er en meditativ, ordløs julemusikk trompeter Arne Hiorth og pianist Helge Nysted presenterer på «Snø», fri for nisser og kjøpepress. 

De oppgir blant annet Bugge Wesseltofts minimalistiske «It's snowing on my piano» som inspirasjon, og gir smakfulle, jazzpregede versjoner av europeiske julehymner så vel som jazz- og standardlåter forbundet med juletiden. 
Her er Thad Jones jazzvals «A child is born» og Mel Thormes «The Christmas Song» sammen med «Stille natt og kimer i klokker». 

Musikken skaper en neddempet, lun stemning, egner seg godt i bakgrunnen for juleforberedelser eller rett og slett når nerver og sinn trenger å roe seg ned. 
