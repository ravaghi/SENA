Det gode liv i Sørstatene
Vekk fra storbyens larm og karrierejag. 
Nytt liv, ny kultur og ny selverkjennelse i grisgrendte strøk – der ingen skulle tru at nokon kunne bu. 

Temaet er velkjent fra amerikanske tv-serier som "Det gode liv i Alaska" og "Men in trees". 
I serien "Hart of Dixie" går turen til en annen avkrok enn Alaska: til tjukkeste bondelandet i sørstaten Alabama, nærmere bestemt småbyen Bluebell. 
Her ser bolighusene ut som på "Tatt av vinden"s tid, og konføderasjonen hylles fortsatt av unge damer i krinolinekjoler. 

Hit havner altså den unge, ambisiøse legen Zoe Hart (Rachel Bilson). 
I ren desperasjon. 
Etter at både drømmejobb på Manhattan og forholdet til legekjæresten går skeisen, ser hun seg nødt til å takke ja til et lenge stående tilbud om å jobbe i en liten allmennlegeprakis i småbyen. 
Vel framme viser det seg at hun har arvet halve praksisen, til den andre legens store frustrasjon. Zoe blir snart kjent med tre kjekke menn: advokaten George Tucker (Scott Porter), borgermesteren Levon Hayes (Cress Williams) og hans kjælealligator Burt Reynolds, samt musikeren Wade Kinsella (Wilson Bethel). 
Hun havner også i umiddelbart klammeri med legekollegaens datter Lemon Breeland (Jaime King). 
Det ulmer under overflaten i småbyen av hemmelige forhold og allianser, og man aner at det her kommer til å bli store kjærlighetsforviklinger etter hvert. 

Rachel Bilson, hittil best kjent som Summer i ungdomsserien "The O.C.", har i utgangspunktet det som skal til for hovedrollen i en serie som denne. 
Hun er en flink skuespiller med masse karisma. 
Men ærlig talt: særlig troverdig som ambisiøs kirurg er denne unge Barbie-jenta ikke. 

Nå varer da heller ikke den glamorøse kirurgkarrrieren særlig lenge. 
For kultursjokket og de nye, trivielle legeoppgavene i Bluebell får fort Zoe ned på jorda. 
Og det serien mangler av realisme-troverdighet, tar den igjen i bøtter og spann av sjarm, humor og nydelige sørstatsomgivelser. 
Egentlig minner den mest om serier som "Gilmore girls" og "Felicity": ung og hjertevarm. 

Serien har vært en suksess i USA, og er fornyet for en andre sesong. 
