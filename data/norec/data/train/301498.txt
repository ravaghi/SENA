Jennifer Lopez er en trippeltrussel
Men blir hjulpet av gjesteartister. 

ALBUM: 
Det er vanskelig å si eksakt hvor hoveddelen av talentet henne ligger, men takket være en trippeltrussel bestående av dansing, skuespill og sang klarte Jennifer Lopez å karre seg opp karrierestigen fra bakgrunnsdanser til internasjonal superstjerne. 

Til tross for syv album på CV'en, har det likevel ofte vært vanskelig å ta henne seriøst som artist, mye takket være en stemme som ikke akkurat tilhører toppskalaen. 
Men der Lopez skorter vokalt, tar hun gjerne igjen med sexappeal, tilstedeværelse på scenen og ikke minst velvalgte gjesteartister - et triks som også hjelper henne stort på «A.K.A.». 

Åttendealbumets beste spor er nemlig samarbeidene med T.I., French Montana, Iggy Azalea og Rick Ross, som gir oss et hyggelig gjensyn med gode, gamle Jenny From The Block. 
Desverre sørger et par corny ballader (av typen Lopez ikke har stemme til), og ikke minst en harry avslutning med Pitbull, for å ødelegge helheten på det som faktisk kunne ha blitt et veldig bra popalbum. 
