Supert om Zorba
Regi: 
Enzo D'Alo. 
Italiensk animasjonsfilm. 
Norske stemmer: 
Nicolai Cleve Broch, Goro Trondsmo, Pia Borgli, Helge Jordal, Lasse Koslrud, Kaia Huuse. 
For alle. 

Flott, fantasifull og fargerik film om måkeungen Lykkes liv blant hjelpsomme katter. 

Denne italienske animasjonsfilmen når bredt: 
Den er spennende og morsom for de aller minste og sjarmerer oss andre med en godt fortalt historie. 
I tillegg fungerer de norske stemmene aldeles utmerket. 
Nicolai Cleve Borch gir en klok og myndig stemme til Zorba, Goro Trondsmo er energisk søt som stemmen til måkeungen, og Helge Jordal er forbilledlig slu som rottesjef. 

Det handler om katten Zorba og hans venner, som har et svare strev med å holde fortet mot en gjeng fæle kloakkrotter. 
Ekstra kinkig blir det når en oljebesølt måke legger fra seg et egg i katteleiren. 
Lille Lykke klekkes ut, og adopterer umiddelbart hannkatten Zorba som mamma. 

Så begynner en historie om å ta vare på hverandre, hvordan stå opp mot en felles fiende - og ikke minst hvordan overbevise en liten måkeunge om at den egentlig ikke er en katt. 

Filmen er bygget på boken til den chileneren Luis Sepulveda, som på norsk heter «Historien om en måke - og om katten som lærte henne å fly». 

Handlingen flyter godt, de ulike episoder er morsomme og spennende i velproporsjonert forening. 
Filmen er på alle måter fargerik og søt, med et elegant tilsnitt av poesi. 
