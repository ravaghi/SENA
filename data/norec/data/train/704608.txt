Sansen for skrot og bodskatter
Skrot fra boder og loft gir cash i lomma og nye, glade eiere i "Skjulte skatter". 

Den britiske serien "Cash in the attic" har gått konstant på BBC1 siden 2002. 
Programmet er hittil vist i 160 land, og nå kommer det endelig en norsk versjon. 
Den norske versjonen "Skjulte skatter" er blitt et spennende, interessant, lærerikt og ikke minst morsomt innblikk i samlernes univers, auksjonenes karisma og folks estetiske sans. 

Programlederne er Ravi og Jannecke Weeden. 
Sammen med antikvitetsekspertene Ellen Ørnes og Inge Solheim reiser de rundt til folk som har ting på loftet, i boden eller i en sirlig samling som kanskje er er en skatt. 
Og kanskje skrot. 
Eierne har et økonomisk mål med å selge unna saker og ting, og ekspertene leter seg gjennom "skattene" for å se om det er noe som er verd å selge på auksjon. 

Lidenskapelig samler 

I den første episoden møter vi den lidenskapelige samleren Terje, som er villig til å selge unna noen av sine skatter om det kan gi nok penger til en tur til Legoland for han, kona og alle barnebarna. 
Terje er en samler av typen som virkelig har orden i sysakene. 
Den største lidenskapen er leker fra 50-tallet, men også erotiske magasiner, vinylplater og alskens krimskrams fyller loft og boder. 
Den muntre programlederen Jannecke får virkelig opp stemningen på skattejakten, og Inge Solheim forklarer både Terje og oss seere om engelsk porselen fra 1800-tallet slik at man får lyst å gå på loppemarked å lete etter skatter selv. 

Shabby chic 

Ravi og Ellen Ørnes besøker Kaja på Manglerud. 
Hun er en av de mange som er vill etter den franske landstilen vi kaller shabby chic, og håper at Ellen vil finne gull i hjemmet hennes. 
Hun ønsker nemlig å overraske mannen med en heisatur til Dublin for pengene. 
Men det er ikke alltid det man selv tror er verdifullt som noen er villig til å betale for på auksjon... 

"Skjulte skatter" er morsomt og underholdende fra start til mål, men aller kjekkest er det å høre på ekspertenes vurderinger av gjenstandenes tilstand og verdi. 
Og selvfølgelig å ta del i den intense spenningen som er bygd opp til auksjonen der gjenstandene skal under hammeren. 
