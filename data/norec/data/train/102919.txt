Valkyrien Allstars, «Ingen hverdag»
Valkyrien Allstars, «Ingen hverdag» 

(Heilo / Grappa) 
Tre hardinger i mykere modus. 

Av en eller annen grunn virker knutepunktet på Oslo vest og dets tilliggende lokaliteter å være selve arnestedet for sjangeroverskridende folkemusikere - Majorstuen, Chateau Neuf Spelemannslag og Valkyrien Allstars - og av disse er det nettopp sistnevnte som hittil har favnet bredest. 
Det har helt klart å gjøre både med musikalsk kraft, visuell vennlighet og markant medietekke. 

Det er likevel ikke å nekte for at Pogues-villskapen fra debuten i 2007 har måttet vike en smule for en mer ettertenksom side ved Valkyrien Allstars. 
Litt flåsete sagt kan det virke som om hardingfeletrioen også har oppdaget dagen derpå etter en lang rekke øl- og vinglade videoer og bandbilder. 

Spesielt vokalist Tuva Livsdatter Syvertsen har fått en enda mer sårbar valør i sin ellers så kraftfulle stemme. 

For all del - her prises også rocken innen rause rammer. 
Inger Hagerups «Du og jeg» kommer i Jokke-drakt, «Mitt liv er sjukt» er skrangleblues og «Griner du?» er reinspikka country. 

Men tross nok en god plate - og med «Min pipa» som mesterlig unntak - makter ikke trioen å blande tradisjonen med moderniteten i samme omfang som tidligere. 

Denne gangen er det mest enten / eller. 

BESTE LÅT: 
«Min pipa». 
STEIN ØSTBØ 
