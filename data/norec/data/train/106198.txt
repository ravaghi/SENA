Tracey Thorn:«Out Of The Woods» 

(Virgin/EMI) 

GENRE: POP 
Nittitallsnostalgien begynner kanskje her. 

Thorn ble smått ikonisk på midten av nittitallet; som vokalist i Everything But The Girl og på Massive Attacks «Protection» ble hun ur-eksempelet på den tilsynelatende anonyme britiske sangerinnen som sjelfullt gjestet mang en klubbklassiker, mang en chillout-perle. 

Dette er hennes første plateutspill på åtte år, og høres passende nok ut som om den har tatt en tidsmaskin fra 1996 og frem hit. 
Sofistikerte house-spor og sakrale ballader avløser hverandre på behagelig vis, og den røde tråden er Thorns karakteristiske stemme, som er selve lyden av et trist hjerte i et grått og regntungt London. 

En særdeles lite prangende plate. 
Deri ligger også dens sjarm. 

ANBEFALTE KJØP: 
«Get Around To It», «Easy», «Nowhere Near» 
