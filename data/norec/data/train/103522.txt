Grey De Lisle:«The Graceful Ghost» 

Sugarhill/Playground 

Bittersøtt og forførende 

Innenfor det som i dag noe forfinet kalles americana - men som ofte kan kalles country på godt norsk - så er det dessverre blitt lenger og lenger mellom godbitene. 
Men 30 år gamle Grey De Lisle er en riktig bra overraskelse: 
Med den korrekte og søvnig-sexy slepenheten over stemmen tar hun opp arven etter legender som The Carter Family og Loretta Lynn - totalt analogt og akustisk og med en rekke feiende flotte og åå- såå-triste melodier på løpende bånd. 
Med andre ord: 
Akkurat så sentimentalt som go'country skal være. 
Aller vakrest og sørgmodig er «Tell Me True» - komplett med opplesning av et kjærlighetsbrev fra borgerkrigen innspilt på en opptaker fra 1949. 
Grey De Lisle er antitesen til Britney Spears - og la oss håpe at hun får oppleve i det minste en brøkdel av suksessen hennes. 

ESPEN OLSEN LANGFELDT 
