- En strålende realityserie
Dagbladets anmelder om «Blanke ark». 

(Dagbladet): 
La oss forsøke å se «Blanke ark» fra en lærers ståsted. 

TVNorge spør, en smule hoverende: 
«Hvordan klarer én lærer i løpet av seks uker å få til det ingen har klart på ni år?» 
Som lærer vil jeg kanskje svare: 
Fordi de har spadd fram en superkul lærer fra Tåsen skole som ingen elever har lyst til å skuffe og som i tillegg er ganske flink. 

Og jeg vil nok også nevne at hvis du tar åtte elever ut av deres sløvsinnede hverdag som klassens sinker i matte og norsk og forteller dem at de skal bli tv-stjerner og at de gjerne må anstrenge seg litt mer enn vanlig, ja, så kan det jo hende at man ser en viss forbedring. 

Til dette vil selvsagt TVNorge, lærer Håvard Tjora, hans professorale hjelpere og en god del foreldre si at forbedringen skyldes ikke én superlærer, men at man røsker opp i en størknet struktur der skolen ikke makter å gi elevene det de har en lovfestet rett til, ifølge opplæringsloven. 

Skolen bryter loven hvis den ikke tilbyr elevene individuelt tilpasset undervisning, sier professor Kjell Skogen. 

Sjokkert 
Hva er så riktig svar? 
Alle har opplevd at en god lærer kan gjøre underverker. 
Det er noe andre lærere — og resten av menneskeheten — må leve med. 
Derfor gjelder det å se på hvordan elevene lærer. 
Hva er den beste modellen for å gi alle elevene optimal undervisning? 

Håvard Tjora tar med seg åtte 9.-klassinger med ulike dialekter til en gård på Hedmarken. 
Her tester han deres kunnskaper og blir sjokkert. 

Deretter starter jobben med å dra elevene opp fra barneskolenivå til 9. klasse i matte, lesing og skriving. 
Etter noen dager på gården skal de tilbake i klassen, der også lærerne har vært på kurs. 

Mye står på spill 
Etter å ha sett to episoder, tenker jeg at dette er en strålende realityserie om norsk skole. 
Mens «Lærerne» på NRK er en dokusåpe, det vil si at kamera dokumenterer hverdagen, gjør «Blanke ark» et forsøk på å manipulere elevene, forbedre virkeligheten. 

De åtte skal gjennom en hestekur og her handler det ikke om å vinne penger for å være bitchy eller vinne et tåpelig hinderløp, men om å bygge sin egen framtid ved å gjøre det bedre på skolen. 

Det vil alltid være noen som legger all sin energi i å sløve, drikke øl eller løpe etter jentene, men flere av elevene i «Blanke ark» vil oppleve en kraftig forbedring av både evner, kunnskap og selvfølelse. 
Vi liker sånt. 

Hva går på tv i kveld? 
Sjekk ut Dagbladets nye tv-portal Se.no. 
