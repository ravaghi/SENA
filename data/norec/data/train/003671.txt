Romeo og Julie
Klassisk hjerte og smerte på disk! 

Noen Shakespeare-purister fikk kanskje hjertet i halsen da Baz Luhrmann slapp sin moderniserte versjon av Romeo og Julie i 1996. 
Onsdag 20. oktober kommer filmen ut på Blu-ray og DVD i en ny overføring fra de originale negativene. 

For meg var dette et fantastisk gjensyn med en modig film, som forteller en klassisk historie med overdådige virkemidler og hjertet utenpå skjorta. 

Den viser også med all tydelighet hvorfor Leonardo DiCaprio uten tvil var 1990-tallets kjekkeste og dyktigste filmidol! 

En desperat plan 

Du kjenner nok historien, men om du trenger et lite resymé, så får du det her: 
Romeo og Julie forelsker seg, men deres familier er bitre fiender. 

Presten Lorenzo går med på å vie dem, i håp om at det skal få en slutt på feidene mellom Montague og Capulet. 

Men Julie er allerede bortlovet til en ung beiler, og presten klekker ut en desperat plan for å sikre Romeo og Julies kjærlighet. 
Dette skal vise seg å få fatale følger for paret. 

Liv, lyst og villskap 

Filmen er altså basert på William Shakespeares legendariske teaterstykke, skrevet helt på slutten av 1500-tallet. 
Den beholder den originale teksten, men forandrer figurene og omgivelsene. 

Familiene Montague og Capulet er nå forretningsfiender, og byen Verona er en solfylt og multikulturell krysning av Miami og Mexico City. 

Baz Luhrmann forteller historien med aggressiv klipping, intens energi, saftig discodans og ekstravagante kostymer. 

Det er en utrolig sanserik mix, og jeg elsker filmens liv, lyst, villskap, drømmeri og uredde forkastning av tradisjonell Shakespeare-tolkning. 

Utrolig innlevelse 

Leonardo DiCaprio og Clarie Danes er fantastiske som Romeo og Julie. 
Tenåringer trykket dem til sine bryster for 14 år siden, og jeg er sikker på at dagens ungdom også vil gjøre det. 

Spesielt DiCaprio imponerer med en utrolig innlevelsesevne. 
Han sprøyter så mye energi inn i hver scene at filmens hjerte banker stort og hardt hver gang han er foran kamera. 

Også Danes er god som jente stilt overfor et umulig valg, og takler emosjonelle scener med bravur. 
Det er synd hennes karriere ikke har vært like fremgangsrik som DiCaprios etter denne filmen. 

Elsker Luhrmann! 

Noen vil nok mene at Baz Luhrmann overdriver på alle måter når han lager film, men det er det jeg elsker ved ham. 

Han sparer ikke på noe, og gjør selv en tragedie som dette til en fest. 

Hans utgave av Romeo og Julie er bensin på bålet for alle som våger å tro på den store kjærligheten, og den nye overføringen til Blu-ray og DVD er en perfekt måte å oppleve denne filmen på! 
