Rive-Rolf
Endelig en skikkelig god film basert på dataspill! 

For en som husker spillehallenes gullalder på 1980-tallet, er Rive-Rolf rene jackpoten! 
Her kombineres herlig retrogaming med en kvikk historie og smart humor. 

Denne filmen har mer enn én ting til felles med Toy Story. 
Også her handler det om digitale lekefigurer, hva de gjør når ingen mennesker ser dem, og frykten for å ikke bli lekt med. 

Pixars John Lasseter er da også en av produsentene av denne Disney-filmen, som er overraskende god – og varmt anbefalt! 

Stappfull av spillreferanser 

Når spillehallen stenges, lever spillfigurene sine egne liv bak skjermene. 
Rive-Rolf (original tittel: 
Wreck-It Ralph) er skurken i det gamle arkadespillet Fix-It Felix 
Jr, der han river ned, mens helten bygger opp. 

Men Rive-Rolf er lei av å være slem, og vil bevise at også han kan være helt. 
Han legger ut på en digital reise gjennom arkadens ulike spill, og finner ut at heltestatusen er vanskeligere å oppnå enn han hadde trodd. 

Han roter det kraftig til, men får han ordnet opp før kontakten trekkes ut av støpselet? 

Filmen er stappfull av spillreferanser av både ny og eldre dato. 
Her får vi små og store vink til klassikere som Outrun, Pac-Man, Super Mario, Sonic, Donkey-Kong, Street Fighter II og mange, mange flere. 

Noen av referansene er så kjappe at du kanskje må se filmen flere ganger for å få med alt. 
Men kunnskap om dataspill er ingen nødvendighet for å få utbytte av historien. 

Det er ikke vanskelig å forstå motivene bak Rive-Rolfs selvpålagte oppdrag, eller å la seg underholde av hindringene han møter på sin vei gjennom spillene. 

Imponerende oppfinnsomhet 

Foruten kjente dataspill, foregår handlingen også i noen spesialkomponerte spillverdener, som er 100% troverdige og har distinkte særpreg. 

I hardbarkede Hero's Duty, en futuristisk krysning av Halo og Gears Of War, møter han beintøffe og smellvakre Sersjant Kalhoun. 
I sukkersøte Sugar Rush, et Mario Kart-aktig bilspill, stifter han et uventet bekjentskap med den bug-plagede avataren Vanellope. 

Resultatet når disse verdenene kolliderer, er kostelig, morsomt og action-fylt! 

Rive-Rolf var flere ganger bedre enn jeg hadde forventet. 
Endelig en skikkelig god film basert på dataspill! 

Den er flott animert, har et fantastisk lydspor signert selveste Gary Rydstrom, og oppfinnsomheten både når det gjelder manus, design og utførelse er imponerende. 

Det beste av alt, er at det finnes plenty av muligheter til flere filmer, og dette vil jeg se mer av. 
Min nye spillhelt på film heter, utrolig nok, Rive-Rolf! 
