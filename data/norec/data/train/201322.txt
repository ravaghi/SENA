TEST:Sharp LC 40LE 600 = LED til folket 

Denne 40-tommeren blir en storselger. 
Er det fortjent? 

Det er ingen tvil om at LED er det nye moteordet når det gjelder TV-er i dag, og det er en utvikling vi liker: 
LED-diodene bruker nemlig langt mindre strøm, og gjør det enklere å få fram et bra sortnivå på TV-en. 

Men hva betyr LED? 

En LED-TV er egentlig bare en LCD-TV med en annen type bakgrunnsbelysning. 
LED TV-enes bakgrunnsbelysning er nemlig lysende LED-dioder, mens tradisjonelle LCD TV-er lar lysrør gjøre jobben. 
For øvrig er det to hovedtyper av LED TV-er i dag, bakgrunnsbelyst (slik som denne Sharpen) og sidebelyst LED, som spesielt Samsung har spesialisert seg på. 
Nærmere forklaring får du i denne artikkelen. 

Priskuppet Sharp LE 600 

Vi har allerede sett denne TV-en til 10.000 kroner hos vår lokale Elkjøp-butikk, og selv om den i skrivende stund har gått opp til 11.990 er det fortsatt nettbutikker som selger den til rundt 10.000 kroner. 
Og det er altså den laveste prisen vi har sett på en ny LED TV hittil i år! 

Så hva får du? 
Sharps inngangsmodell er en 40-tommer med full HD-oppløsning på 1080p, tre HDMI-innganger, en komponent- og PC-inngang, samt to scartinnganger. 
TV-en har også Sharps splitter nye X-Gen panel, og vi noterer at fjernkontrollen omtrent er identisk som den på 52-tommeren vi testet for få dager siden. 
Her er dessverre plastfølelsen litt vel tydelig. 
Vi kunne strengt tatt også ønsket oss en HDMI-inngang til, men til denne prisen er det lite å klage over. 

Finesser som nett-TV og USB-muligheter er også nedprioritert for å få best mulig bilde, en prioritering vi har sans for i denne prisklassen. 

Kompromiss 

Vi liker at Sharp har valgt å la LED-diodene ligge rett bak panelet, noe som – i hvert fall i teorien – skal gi bedre og jevnere lysspredning på panelet. 
For å få ned prisen har imidlertid Sharp utstyrt LE600 med et 50Hz panel og fjernet muligheten for lokal dimming (individuell justering av LED-diodene, slik som Philips toppmodeller, blant annet fjorårets 9803 er utstyrt med). 

Hvordan det fungerer i praksis kommer vi tilbake til i neste avsnitt. 

Så hvordan er bildet? 

Overraskende bra faktisk. 
LED-diodene gjør f.eks at sortnivået her er langt bedre enn det 52-tommeren klarte å lire av seg. 
Hvorvidt X-Gen panelet skal ha æren får være usagt, men også detaljnivået og dybden i bildet kommer her bedre fram. 
Ja, på rolige enkeltsekvenser er det faktisk som natt og dag, og spør du meg ville jeg personlig valgt å gå ned i størrelse for å få med meg dette. 

Når vi testet 52-tommeren til Sharp kritiserte vi for at du var helt nødt til å ta et dypdykk i de avanserte bildemenyene for å få et bra bilde. 
Det slipper du heldigvis her: 
For det første gir standardinnstillingene et langt bedre bilde, og Sharp har like godt fjernet muligheten for fargenyansejustering i den avanserte bildemenyen. 
Alt i alt tror vi det var en riktig beslutning. 

Også her var imidlertid ansiktstonene litt rosa, men dette ble langt bedre ved å øke fargetonen i bildemenyen noen å knepp til høyre. 
Dette klarer alle. 
Som alltid får du best bilde ved Blu-ray eller HDTV-signaler, men vi synes faktisk ikke Sharp-en er så verst på vanlige TV-signaler heller. 
Også her er det trykk i sortnivået og fargene kommer fint fram. 

Det vil likevel ikke si at alt er gull, og for oss som er vant til å 100Hz TV-er, så kommer vi ikke utenom at det blir litt hakking i bildet ved raske bevegelser og store panoreringer. 

Konklusjon 

LE600 er en prisbombe blant LED TV-ene, og da er det selvsagt kuttet noen hjørner. 
Alt i alt er vi likevel positivt overrasket over bildekvaliteten på denne 40-tommeren, og kombinasjonen sortnivå og fine detaljer får ta æren for det. 
Ja, hvis du ikke har sett hva som har skjedd på TV-fronten det siste året tror vi faktisk at du vil bli imponert. 

Det vil likevel ikke si at den er like imponerende som Philips PFL 9704 (test kommer), men siden den koster over dobbelt så mye er ikke sammenligningen rettferdig. 

Siden LED-diodene er plassert på baksiden av panelet er den heller ikke like slank og linjelekker som Samsung kant-LED-modeller som nå også begynner å bli attraktive prismessig. 
Også dette er gode TV-er, men Sharp lokker med langt bedre innsynsvinkel og mindre gjenskinn enn du får med Samsungs kontrastbelegg. 

Den største svakheten for oss var at panelet ikke er på 100Hz, ja - denne TV-en hadde faktisk snust på femmeren om det hadde vært på plass. 
Til rundt 10.000 kroner vet vi likevel om mange som ikke vil bry seg om dette. 
Er imidlertid 50Hz en stor nedtur for deg, anbefaler vi en titt på storebror LE700 som altså har 100 Hz og enda litt vassere bildebehandling. 
(Test på LE700 kommer: 
Følg med!) 
