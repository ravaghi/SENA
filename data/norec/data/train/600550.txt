Danske talenter
FAMILIEFILM 

Danmark 2013 

Regi: 
Martin Miehe-Renard 

Manus: Gitte Løkkegaard ogMartin Miehe-Renard 

Skuespillere: 
Malika Sia Paul, SylvesterEspersen Byder, Line Kruse, Ali Kazim, Lars Knutzon, NataliVallespir 

Aldersgrense: 
Tillatt for alle 

12-åringene Karl og Sawsan har begge sitt å stri med. 
Han har nettopp flyttet fra Jylland til København og blir sett på som en «bonderøv». 
Hun er tredjegenerasjons tyrkisk innvandrer og har en far som nekter henne å delta i MGP jr. 
«Småjenter skal ikke sminke seg som Lady Gaga og opptre som porno-popstjerner på TV,» sier han. 
Men Karl og Sawsan, som finner hverandre gjennom musikken, bestemmer seg for å oppfylle drømmen, koste hva det koste vil. 

Alle som har sett en film eller to skjønner hvor dette kommer til å ende. 
Likevel blir veien dit både spennende og morsom. 
Og underveis skal vi begynne å bry oss veldig om de to unge talentene. 
Spesielt Malika Sia Paul, i den motsetningsfylte rollen som kule, gatesmarte, tradisjonsbundne Sawsan, er god. 
Når vi endelig får høre henne synge sangen sin — «Se på meg» heter den, og er en ordentlig fin poplåt - skal det godt gjøres å ikke få «noe i øyet». 

De yngste ungdommene vil leve seg inn i popstjernedrømmen. 
De voksne vil sette pris på en skildring av kulturforskjeller som ikke blir verken tunglabbet eller sukkersøt. 
Og - selv om «Drømmen om MGP jr» er aldri så forutsigbar - veldig mye mer kan ingen forlange av en underholdningsfilm. 
