En av de beste bluessangerne blir stadig bedre
Hun er med på å fornye bluesen. 

Shemekia Copeland: 
"America's child" (Alligator/Border) 

Shemekia Copeland anklager ikke noen. 
39-åringen fra New York mener bare at vi i vårt korte liv ikke har tid for hat. 
Dessuten slår hun fast at USA er et land for alle uansett tro, hudfarge, kultur og legning. 
Ta det politisk, den som vil. 

Når verden blir for mye, søker hun tilbake til "Smoked ham and peaches" mens Rhiannon Giddens fra Carolina Chocolate Drops spiller banjo. 

På "Great rain" fra 1991 møter hun opphavsmannen John Prine, og Emmylou Harris, Mary Gauthier og Steve Cropper er andre navn på platen. 

Hun er ikke så nøye på om soul, americana eller rock siver inn, og hun låner den gamle Kinks-låten "I’m not like everybody else". 

Copeland vet å bruke den mektige stemmen kontrollert, som i balladen "Promised myself" skrevet av hennes avdøde far Johnny Copeland. 
Selv er hun blitt mor siden sist og avslutter med en vuggesang. 

En flott artist som stadig blir bedre. 

Beste spor: 
"Ain't got time for hate", "Great rain", "Smoked ham and peaches", "Promised myself", "Such a pretty flame". 
