Filmanmeldelse:Velsmakende feelgood 

Sanselig lekenhet med saftige matretter i en fornøyelige feelgood-film. 

USA. 
Komedie. 
Tillatt for alle. 
Regi: 
Jon Favreau. 
Med: 
Jon Favreau, Sofia Vergara, Emjay Anthony, John Leguizamo, Scarlett Johansson. 

Karbohydrater i alle farger og fasonger boltrer seg i smakfull takt med cubanske rytmer når chef Carl Casper introduserer oss for smakfulle retter og familiære affærer. 
At deler av fortellingen tværes ut, gir en liten bismak. 

«Iron Man»-regissør Favreau har med denne filmen gått tilbake til en langt enklere og mer intim oppskrift. 
I bunn og grunn handler det om behovet for å ta styring over egen kreativitet, i dette tilfellet som kjøkkensjef. 

At det finnes en parallell til Favreau selv er ikke usannsynlig. 
Den kreative styring over megaprosjekter som Iron Man-konseptet er nok underlagt strengere oppfølging enn løsere filmer som dette. 

Kort fortalt handler det om en chef (spilt av Favreau selv) som slavisk må følge restauranteierens meny-ordre; en god, men flere år gammel meny. 
Når den slaktes av Los Angeles fryktede matskribent, starter en verbal twitterkrig av dimensjoner. 

Chef'en lærer seg twitter-kunsten av sin svært oppegående sønn Percy (nydelig spilt av Emjay Anthony), men chef Carl har åpenbart et mer briljant håndlag med kniv og steke-spade enn med de sosiale medier. 
Det hele ender med æres-skjelling og oppsigelse. 

Dermed gis sjefkokken rom for nye muligheter, blant annet til å slippe sønnen inn i livet igjen. 
Eks-kona er i tillegg til å være flott, både rik og velvillig innstilt. 
Ferden går til ekskonas cubanske opphav i Miami, der Carl får nok midler til å starte sin nye bedrift - salg av de herligste småretter fra en van omgjort til et rullerende kjøkken. 

Med en god venn og sønnen begir han seg ut på en road-trip i det sørlige USA; en fargefull, og sanselig reise med detaljerte skildringer av saftig kjøtt og smeltende ost som får deg til å sikle etter de herlige godsakene. 

Mat er viktig i denne fortellingen. 
Musikk og stemning er vel så vesentlig. 
Men kjernen i denne historien - som strengt tatt er tynnere enn de herlige sausene - er vennskap og familie. 

Forholdet far og sønn er skildret med raus og robust hjertevarme. 
Favreau er barsk og snill i farsrollen. 
Emjay Anthony observerer situasjonen stillferdig og nyanserer fint mellom pur glede og sårbare følelser. 
Hans bidrag er essensielt - i motsetning til buldre-pappa behersker han mobiltelefonens evne til å spre ut informasjon. 

Favreau har - både som skuespiller og regissør - tatt det helt ut. 
Han sparer ikke på konfekten med å servere en slutt som istedenfor å være total søtladen er som en ekstravagant bryllupskake. 
