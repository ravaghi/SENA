Salvatore:«Luxus» 

Racing Junior/Sonet 

Luksuriøst velvære 

De postrockende spellemennene Salvatore tar oss med sin femte utgivelse ut på en reise i et surrealistisk landskap. 

«Luxus» ivaretar bandets krautrock-inspirasjon, men har også noen nye ess oppi ermet, denne gang i form av bl.a. utpreget eksotiske toner. 
På sitt sterkeste er Salvatore ensbetydende med atmosfærisk, utsøkt, nesten filmatisk vellyd, der overraskelsene er mange og kreativiteten åpenbar. 
I mangel på musikalske «regler» kunne dette fort blitt vel sølete, men Salvatore tar med dette albumet steget fra eksperimentell særhet til å fremstå som mer substansielle. 

Med seg på laget har de, som forrige gang, Tortoises John McEntire, som styrer produksjonen med nennsom hånd. 

Resultatet er musikk som på én gang er både inviterende og innadvendt, men som med sin oppfinnsomhet fenger, forfører og forundrer. 
