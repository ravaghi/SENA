TEST:Fornyet Audi A4 Allroad 

Audi har tatt forsiktig i A4 Allroad når den nå er oppdatert. 
Men fortsatt er den en trivelig bil. 

Klassen for lett terrengtilpassede stasjonsvogner vokser. 
I det siste har biler som Volkswagen Passat Alltrack og Peugeot 508 RXH eksempelvis entret markedet. 
Men Audi er ennå ganske alene i den nedre mellomklassen, blant de litt mer kompakte og premiumorienterte stasjonsvognene. 
Verken BMW eller Mercedes har hivd seg på bølgen, og Volvo XC70 er i større grad en konkurrent til storebror Audi A6 Allroad. 

Oppdateringen som nå har skjedd handler i grove trekk om noen mindre justeringer på design og drivlinjer, i tråd med oppdateringen på vanlige A4. 
Mer om dette kan du lese her. 

Alternativer og priser 

Varianten man har mest tro på i Norge er 2.0 TDI med 163 hester og dobbelkløtsjkassen S-tronic. 
Det er en slik bil vi nå har kjørt under hjemlige forhold. 
Den koster fra 511.000 kroner. 
Billigst er 2.0 TDI med 143 hester og manuelt gir. 
Den koster fra 451.000 kroner. 
Skal du ha bensin, er du begrenset til en 2,0-liters turbomotor med hele 211 hester. 
Prisen blir også deretter, og starter på 587.000. 
Firehjulsdrift er forøvrig standard på alle utgaver. 
Det finnes også et par ekstra dieselvarianter, med henholdsvis 177 og 245 hester. 

Det er forståelig at importøren har mest tro på utgaven vi testet, for dette er en relativt fin kombinasjon av krefter, anvendelighet og pris. 
Med 163 hester og 380 newtonmeter er det ingen grunn til å savne krefter. 
0-100 kilometer i timen går på raske 8,4 sekunder, og bilen føles sprek i alle norske hastigheter. 
I tillegg går motoren stille og pent, og er smidig over hele turtallsregisteret. 

Automatkassen passer i tillegg glimrende til både motoren og biltypen, og gir raske girskift og uanstrengt kjøring under mer krevende forhold. 

Forbruk og utslipp 

Et forbruk på 0,60 liter per mil og et CO2-utslipp på 156 gram er kanskje ikke ekstremt imponerende i dag, men det koster fortsatt drivstoff med firehjulsdrift, automatgir og høyere bakkeklaring. 
Vår testbil stod på 18-tommers hjul med 245/45-dekk, noe som nok ikke er en fordel for forbruket. 
Velg mindre hjul om du vil spare på dråpene. 

Gode kjøreegenskaper 

Rent kjøremessig er det lite som skiller Allroad fra vanlige A4 quattro. 
Riktignok merker man at bilen er hakket høyere første gang man setter seg bak rattet og triller ut fra gårdsplassen. 
Men dette venner man seg fort til, og kjøreegenskapene er i liten grad påvirket av den ekstra bakkeklaringen. 
Dersom du virkelig presser bilen i svingene, kan du riktignok ane litt krengning og understyring, men da snakker vi virkelig harde svinger. 
Alt i alt oppleves A4 Allroad som velkjørende og velbalansert. 
For de som elsker svingete veier, vil nok en vanlig A4, eller kanskje aller helst en BMW 3-serie, likevel gjøre jobben hakket bedre. 

Bedre fremkommelighet 

For alle de andre vil den ekstra bakkeklaringen være meget praktisk, ikke minst om man kjører en del på grusveier, eller på dårlige veier i byen. 
Det skiller 3,7 centimeter mellom Allroad og vanlige A4 i bakkeklaring, og ulastet hviler A4 Allroad 18 centimeter over bakken. 
Vår erfaring er at dette er nok til at man kan ta seg inn på dårlige veier som er åpne for fri ferdsel relativt ubekymret og uanstrengt. 

Firehjulsdriften gjør for øvrig jobben som vanlig hos Audi. 
Grunnfordelingen gir 60 prosent på bakhjulene, så når det er glatt får du en litt bakhjulsdrevet følelse. 

God kvalitetsfølelse 

Innvendig er A4 også forsiktig oppdatert, blant annet med oppdateringer på materialsiden. 
Men du vil fortsatt kjenne igjen bilen, for å si det sånn. 
Blant standardutstyret finner man en stor fargeskjerm til stereoanlegget. 
Kvalitetsfølelsen er meget god, som vanlig hos Audi. 

Plassforholdene skiller seg verken fra forgjengeren eller vanlige A4. 
Kort oppsummert byr A4 Allroad fortsatt på brukbar baksete- og lasteplass. 
Bakluka er ganske skrå, og det ødelegger litt om du skal laste mye eller store gjenstander. 
Da er storerbror A6 fortsatt et bedre alternativ. 

Konkurrenter 

Som nevnt innledningsvis er det ikke så lett å finne konkurrenter til A4 Allroad. 
Men sammenlignet med vanlige A4 har den den ekstra fremkommeligheten mange ønsker seg. 
Prisforskjellen er snaut 30.000 kroner, sammenligner man de billigste utgavene med firehjulsdrift og manuelt gir. 
Skal du ha 163 hester og automatgir, har du imidlertid ikke noe alternativ i vanlige A4, ettersom den kombinasjonen ikke leveres der. 
Skal du ha diesel og automat billigst mulig, er det altså Allroad som er det beste alternativet. 

Sammenligner man med litt større biler, har ikke A4 Allroad de praktiske egenskapene som eksempelvis Volkswagen Passat Alltrack har, til en lignende pris. 
Men A4 Allroad er noe mer premium i følelsen og egentlig ikke en direkte konkurrent. 

Mot SUVene 

Kanskje er det de mindre SUVene som er denne bilens mest reelle konkurrenter. 
Mot disse kommer den rimelig godt ut. 
I Audis tilfelle handler det om Q3 og Q5. 
A4 Allroad kan godt være et alternativ til disse. 
Uansett er A4 Allroad en god pakke, selv om den mangler et ørlite hakk på sportslighet sammenlignet med de beste lave stasjonsvognene, og et lite hakk på praktiske egenskaper sammenlignet med større alternativer. 
