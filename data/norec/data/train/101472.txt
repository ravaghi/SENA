Konsertanmeldelse:Avicii 

STED: 
Findings Festival, Oslo 

PUBLIKUM: ca. 18.000 

AKTUELT ALBUM: 
«True» 

Det maner selvsagt til ettertanke at en 24-årig svenske tjener rundt 150 millioner i året på å reise verden rundt, stå foran titusener kveld etter kveld og, vel, sette på musikk med den ene hånden og hausse opp hyllesten av seg selv med den andre. 

Men i rettferdighetens navn putter Tim Bergling penger i produktet sitt også. 
Publikum tar imot ham med et hav av mobiler som lyser opp høstkvelden, og han svarer med en diger dose spaghettikonfetti og sødmefylte berg- og dalbanebilder på tre enorme skjermer, samt på veggen foran DJ-båsen. 

For ikke å glemme at det er musikk her også. 
Første låt er «Hey Brother», som møtes med eksakt den ekstasen Aviciis særegne hybrid av house, pop og soulvokal er ment å fremkalle. 

Han kan triksene til fingerspissene, noe det kræsjlandende pianoet på «You Make Me» understreker. 

Og et DJ-sett med Avicii har flere dimensjoner enn soloalbumet hans - mindre pop, mer kompromissløst bankende klubbmat. 

I et brutalt høyt og like fullt glassklart lydbilde bygger han opp, river ned og slynger alt til himmels, med bortimot samtlige 18.000 på Bislett med på heisaturen. 

Publikum er forøvrig kveldens virkelige stjerner, slik det skal være på en vellykket DJ-jobb. 

Avicii selv har en lite breial fremtoning, men sørger for maksimalt kok i folkehavet med perler som «Addicted To You», Audiens «Hindsight», Florence + The Machines versjon av «You've Got The Love» og en sjukt hardtbangende remiks av «Fade Into Darkness». 

Det er blodkommersielt, nesten kompromissløst sådan, med korrekte doser kontemporær pophistorie (som Rihannas «Diamonds») i små drypp oppå bulldoserrytmene. 

Hans egne hits kommer tett mot slutten - «Seek Bromance», «Dear Boy», «Levels» - men hele tiden i mikser som avverger følelsen av en hitmaker på høy hest som bare spiller platene sine. 

«Oslo. 
Tack så jävla mycket», er det han har å melde mot slutten. 
Før noen rekker å svare pumper han ut «Wake Me Up», og det låter vitterlig som en drøm. 

Vi går med på en tungt bolet remiks av Coldplays «A Sky Full Of Stars» som punktum også, for Avicii bestemmer alt på Bislett denne kvelden. 
