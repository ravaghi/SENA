Grillsesongen er herved åpnet
Hvis du virkelig mener alvor med grillingen, er Angela Taliaferros «Helt Texas» obligatorisk lesning. 

Helt Texas - BBQ på norsk 

Angela Taliaferro og Dag Ødegaard 

197 sider 

Kagge forlag 

OK, tittelen på denne anmeldelsen er mildt misvisende. 
Noen av oss ser ikke på kalenderen, knapt nok heller på været, når vi bestemmer oss for at nå skal det sannelig grilles. 
Det aner meg at forfatterne av denne boka tilhører denne kategorien. 
Hvis du trenger gode tips for hvordan du piffer opp de slappe grillpølsene på engangsgrillen, finner du ikke svaret her. 
Hvis du derimot eksperimenterer med ulike typer røykspon, injiserer væske i kjøttet og nekter å la deg avspise med kjøttstykkene man finner i en vanlig dagligvarebutikk, da har du mye å se fram til i «Helt Texas». 

Som tittelen avslører, befinner vi oss i cowboy-land. 
Angela Taliaferro fra Texas driver to bbq-restauranter i Asker og på Stabekk sammen med sin innfødte mann Dag Ødegaard. 
Man trenger som kjent skikkelig sikringskost etter å ha flyttet på penger dagen lang. 
Det er ikke sikkert det er så forskjellig fra å flytte på kveg som vi kanskje ser for oss. 
Og penger er det en fordel å ha en viss tilgang til om man skal fordype seg i denne boka. 
Man forstår nemlig fort at man henger skikkelig etter på utstyrsfronten. 
Den fjonge gassgrillen duger ikke lenger, i hvert fall ikke alene. 
Her får vi masse tips om varmrøyking og andre spennende teknikker som får fram den smaken diverse ferdigsauser prøver å etterligne. 

Vil du heller bake enn å grille? 
Les anmeldelse av bakebok her: 

Noe av det aller beste i verden er skikkelig langtidsgrillet brisket, oksebryst som har fått godgjøre seg på lav temperatur i smoker i over et halvt døgn. 
Dette får du selvsagt en grundig oppskrift på her, samt andre klassikere som spare ribs og pulled pork, et vell av andre kjøttretter, fisk, fugl, tilbehør og ekte amerikanske dessertkaker, som ligner mistenkelig på de Bestemor Duck laget. 
Sauser, krydderblandinger, litt texmex, salater og noen drinker er det også blitt plass til, og noe av det kjekkeste er at det er så mange gode forslag til hvordan du kan bruke opp restene. 

Det eneste jeg har å utsette på denne boka, er at den åpenbart prøver å påføre oss hjerteinfarkt i enkelte oppskrifter. 
Mac’n’cheese med blandeforholdet 250 g makaroni, 350 g kremfløte og en hel kilo ost ble litt vel drøyt, selv for de største osteelskerne blant oss. 
Samtidig er det befriende å for en gangs skyld lese en matbok av noen som ikke prøver å redde helsen vår med sukkerfri, glutenfri, vegansk, fettfri og/eller karbohydratfri mat. 
Man skal som kjent ikke undervurdere betydningen av matglede, og det får vi rikelig med her. 
