Mini Countryman er født
Alle gode ting er fire når Mini lanserer en helt ny modell med fire dører og firehjulsdrift. 

Tallet fire går igjen når Mini nå lanserer en helt ny modell. 
Countryman er Minis fjerde modell i rekken, etter Hatch, Cabrio og Clubman. 
I tillegg er den å få med fire seter. 
Det aller viktigste er derimot at den er firedørs, og kan fås med firehjulsdrift, noe som vil være med å hente kjøpere som aldri før har hatt Mini i tankene. 

3x bensin, 2 x diesel 

Som før vil du få fem motorer å velge blant, fordelt på tre bensinmotorer og to dieselmodeller. 
I Norge vil det utvilsomt være Cooper D vi vil se flest av. 
En rask titt på prislisten forteller hvorfor. 
266.000 kroner for en fullblods Mini, med uventet mye plass, og egne dører til barna er ikke å forakte. 
Putt på 30.000 kroner, og du har firehjulsdrift i tillegg. 
Vel og merke begynner den å bevege seg opp mot farlige konkurrenter, men bare Mini er en Mini, og de har sine tilhengere. 
Med Countryman kommer disse bare til å bli flere. 

Automat? 
Helst ikke 

Om du ikke er avhengig av automat, så er det bare å velge manuell. 
Mini Countryman har et så godt chassis at den fortjener å kjøres. 
Det er ingen ting galt med den tilgjengelige automatkassen, men en Mini er en såpass morsom kjørebil at den fortjener bedre. 
Dessuten, huker du av for automat på utstyrlisten, så letter du kontoen med 30.000 kroner. 
Det er den ikke verdt, så sant du ikke er avhengig av automat av andre årsaker. 

Smaken, baken, og plassen 

Det sies at smak ikke kan diskuteres, men alle gjør det likevel. 
Lik den eller ei, men Mini Countryman har unektelig beholdt alle gener fra både gammel og nyere tid. 
Få, om noen med et snev av interesse, vil lure på hva slags bilmerke det er snakk om. 
På mange måter kan den virke som en kloning av Mini Hatch og Clubman, som deretter er blåst opp 10 %. 
De ytre målene forteller at bakkeklaringen er 1 cm høyere enn på en ordinær Mini. 
Dette er ikke all verden, men med sorte skjermbreddere og kanalskjørt er det med på å skape et røffere utseende. 

Mer komfort 

Den høyere bakkeklaringen øker fjæringsveien, og når både akselavstand og fjæringsvei øker kommer komforten. 
Mini har vært flinke til balansere dette opp mot kjøreegenskaper, for bilen er definitivt fortsatt en kjøremaskin, slik Mini skal være. 
Her står kjøreglede i fokus, noe styringen også gir klare signaler om. 
Selvfølgelig ser det kanskje motstridende ut med høy bakkeklaring og lavprofil dekk, men da vil jeg gjenta at Countryman ikke er noen offroad’er. 
Den hører like gjerne hjemme i urbane strøk, som på bygda. 

Plass til behag 

Tross relativt marginale mål har Mini Countryman et bagasjerom som spenner seg fra 350 til 1170 liter. 
Variasjonsmulighetene er store, takket være baksete med mange muligheter. 
Det kan forflyttes 13 cm i lengderetning, og ryggen er splittet 40:20:40. 
De tre delene kan felles ned, eller justeres separat i forhold til hverandre. 
På denne måten er fleksibiliteten ivaretatt, noe som er ytterst viktig på små biler. 
Hvorvidt baksetene kan beskrives som gode kommer an på hvem som skal sitte der. 
Jeg ville antagelig forbeholdt plassen til barn og ungdom, men det er ikke verre her enn i tilsvarende biler. 

Klatremus 

Mini har kalt firehjulsdriften ”All4”. 
Systemet har automatisk elektromagnetisk innslag, og fordeler kreftene fra 100 % forhjulsdrift til helt opp til 90 % bakhjulsdrift. 
Ikke på noe tidspunkt kan den bli helt bakhjulsdreven. 
Heldigvis jobber det få gledesdrepere hos Mini, så de tillater at du skrur av stabiliseringssystemene for at leken skal bli fullkommen. 
De som forventer en fullverdig offroader bommer selvfølgelig helt om de kjøper en Mini. 
Bor du derimot på beste vestkant, og må kjempe med kommunens gjenlagte brøytekanter hver eneste morgen, så har du truffet spikeren. 
Vær oppmerksom på at All4 bare er å få i Cooper S og Cooper D. 

Snart leveringsklar 

Countryman er snart hos en forhandler nær deg, og er en bil som på mange måter er banebrytende for Mini. 
Navnet Countryman tilsier at dette er en bil for bygdefolket, men så feil kan man ta. 

–Denne vil antagelig selge like godt på Frogner i Oslo som på landet, forteller salgsdirektør Øystein Sponheim hos BMW Norge, som importerer Mini. 
Samtidig avslører han et mål om å omsette 300 biler neste år. 
Countryman vil dermed bli den best solgte Mini-modellen. 

Å ramse opp typiske konkurrenter er faktisk ingen lett sak. 
Den mest nærligende som kommer opp er Skoda Yeti, men også biler som Nissan Juke og Qashqai. 
Skal vi se lenger opp mot premiumbilene, så er BMW X1 den mest nærliggende konkurrenten, en bil den også deler plattform med. 
Da er det kun en ting som står igjen, valgets kval. 
