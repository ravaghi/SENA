Film:Infantilisert kriminalitet 

Hva skal dette være? 

En gangsterfilm for barn, komplett med brutale voldsepisoder? 
En parodi, en pastisj, en slags komedie? 
«The Untouchables» (1987) for dummies? 

Uansett hva ambisjonen måtte være: 
«Gangster Squad» mislykkes i alle henseender. 

«Basert på en sann historie»: 
Etterkrigstidens art deco-Los Angeles. 
Den jødiske gangsterbossen Mickey Cohen (Penn) herjer. 
Byen renner over av knark. 
Kvinner blir voldtatt i sekundet de setter hælen på perrongen på Union Station. 

Politiet, kjøpt og betalt, vil ingenting gjøre. 
Så den brumlende politisjefen Chief Parker (Nick Nolte) må sette sammen en spesialgruppe som skal ta hånd om Cohen på annet vis, utenfor lovens rammer, ledet av den minst like brumlende John O'Mara (Brolin). 
Oppdrag: 
«Ikke arrester ham. 
Ikke drep ham. 
Ødelegg ham». 

Manuset virker å være sydd sammen av en fyr som begynte å se på gangsterfilmer i forrige uke, og som nå har satt seg fore å fordumme alt han så. 
Brolins fortellerstemme spyr vamle klisjeer om ære og integritet. 
Den liksom «sexy» dialogen mellom Ryan Gosling og Emma Stone ville fått Humphrey Bogart til å gi begge en oppdragende ørefik, akkompagnert av applaus fra Lauren Bacall. 

Menneskene i filmen er skrevet som tegneseriefigurer, og oppfører seg følgelig deretter. 
Sean Penn - som sjelden lar en sjanse til å overspille gå fra seg - gjør sin verste prestasjon i en latterlig maniert, muligens ufrivillig komisk innsats som skurken over alle skurker. 
Men han er ikke den eneste som later til å tro at han er med i «Who Framed Roger Rabitt» (1988). 

Regissør Fleischer («Zombieland», «30 Minutes Or Less») har laget middelmådig film i noe tid nå. 
Han kommer neppe til å få lov til å gjøre det igjen, i alle fall ikke med et budsjett og skuespillerresurser som dette. 

At «Gangster Squad» pumpes ut i januar, måneden da amerikanske filmkalkuner tradisjonelt sendes ut for å bli slaktet, er neppe tilfeldig. 
At den gis ut av Warner Bros. - den klassiske gangsterfilmens hjem fremfor noe - er nesten til å gråte av. 

MORTEN STÅLE NILSEN 
