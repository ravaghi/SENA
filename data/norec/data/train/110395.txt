Enrico Rava- «New York Days» 

Vakkert fra Enrico Rava. 

Plateselskapet ECM er 40 år, og sparker jubileet i gang med en knallutgivelse. 
Den italienske trompetisten Enrico Rava har satt sammen et nytt, lydhørt og stjernespekket ensemble, med Paul Motian bak trommene, Larry Grenadier på bass og Mark Turner på saksofon i tillegg til sin mangeårige samarbeidspartner Stefano Bollani bak flygelet. 

Ravas lett gjenkjennbare lyrisk melankolske tone er sårt til stede, musikken balanserer fint mellom ettertenksom innadvendthet og utadvendt virtuositet. 
Åpningskuttet «Lulu» er lyrisk, meditativt, mens «Outsider» har en frisk og ildsprutende karakter. 
Dette er en utgivelse uten dødpunkter, som vokser for hver gjennomspilling. 
Platen slippes også på vinyl. 
