TV-anmeldelse:Spennende serie om glemte helter 

Den nye dokumentarserien «Glemte helter» tar i bruk flere av de samme virkemidlene som «Tore på sporet» og «Hvem tror du at du er». 
Men det gjør ingenting. 

Husker du hvem Johanne Kolstad var? 
Eller hva med Gustav Strømsvik, Gidsken Jakobsen, Ola Apenes, Henrik Christian Andersen eller Knut Rokne? 
Ikke det? 
Du er i så fall neppe den eneste. 

Frem fra glemselen 

Det er ikke så mange av oss som har hørt om alle disse. 
Nå har Flimmer Film - på oppdrag fra NRK - tatt på seg jobben å grave frem de gamle heltene fra glemselen. 
Resultatet er blitt både spennende og engasjerende. 
Helter var de i hvert fall. 
Det er det ingen tvil om. 

Reklamen holder hva den lover 

Det er heller ingen tvil om at forhåndsreklamen holder hva den lover, når produsenten «nøster opp tråder fra fortiden og treffer mennesker som levde eventyrlige liv, var berømte i sin samtid, men som i dag er helt ukjente for de fleste av oss». 

Den som leter finner 

Den som leter finner. 
Det er faktisk ganske så imponerende hva man klarer å finne i obskure arkiver og nedstøvede loft verden rundt. 
Det er nettopp noe av det som gjør arbeidet med denne serien så fascinerende: 
Vi snakker ikke om mennesker som det i utgangspunktet fantes store arkivmapper på, hverken her eller der. 

Norges første hoppdronning 

Kveldens premiereepisode handler om Johanne Kolstad, hun var opprinnelig fra Dokka og på 1930-tallet Norges første hoppdronning. 
Skuffelsen over at hun ikke fikk hoppe i Holmenkollen drev henne til Amerika, der titusener bejublet den norske hoppsensasjonen. 

En interesseant reise 

«Glemte helter» tar oss med på en interessant reise gjennom hennes liv. 
Med oppturer og nedturer, triumfer og skuffelser. 
Det er ikke vanskelig å være enig i at «noen historier er for gode til å glemmes». 

Liten plass i historien 

Mennesker som Johanne Kolstad er nettopp det. 
Riktignok er de kanskje ikke helt glemt av alle. 
Men når man ser et program som dette, undres man over at både hun og de andre som er med i serien, har fått en såpass liten plass i historien som de tross alt har fått. 
Anmeldelsen er basert på de to første episodene. 
