Nytt Björk-album hasteutgitt etter lekkasje
Den eksentriske artisten gir ikke ved dørene. 

ALBUM: 
Björk er en av vår tids mest markante og gåtefulle pop-artister. 
Islendingen er ikke kjent for å gi ved dørene. 
Det enkle har aldri vært det beste, og det kommer det nok heller aldri til å bli for sangeren som først gjorde seg bemerket med The Sugarcubes ved utgangen av 80-tallet. 

Tre år har gått siden iPad-plata, «Biophilia». 
Et album som utforsket forholdet mellom musikk, teknologi og natur. 
Resultatet var kontroversielt og krevende. 
De som ønsker seg mer av «Post»-Björk vil nok kapitulere i denne runden også. 

«Vulnicura» er i følge artisten selv en slags kronologisk hjertesmerte-fortelling med et terapautisk forsett både for henne selv og lytteren. 

Coverkunsten viser også artisten i en kledning som kan tolkes som om hun bærer på et åpent sår i brystregionen. 
Ikke spesielt subtilt, altså. 

Avantgardisten Musikalsk trekker hun i størst mulig grad veksler på avantgardisten i seg. 
Innledende «Stonemilker» kan forlede deg til å tro at vi skal tilbake til den mer klassisk orkestrerte og romantisk anlagte popen hun befattet seg med på seint 90-tall, men det stopper ganske kjapt der. 

Allerede på «Lionsong» dekonstrueres melodiene og de rytmiske motivene blir mer subtile og vanskelige å gripe fatt i. 
Låten er stort sett drevet frem av Björks ornamenterte vokalarrangementer og sitrende stryk. 
Et grep som preger mye av «Vulnicura», hvor den maskinelle perkusjonen skaper kontraster til de organiske elementene. 

På den ene siden blir det intenst tilstedeværende, men også tilsvarende utmattende i lengden. 
Ti minutter lange «Black Lake» viderefører denne rastløsheten og motviljen mot å falle til ro, understreket av de vrengte trommene som kommer støtvis, som for å brekke opp de dvelende melodiene. 
En låt som «Notget» skjeler endog mot James Blakes flyktige lydkollasjer 

Mørkt og dvelende Plata er i hovedsak produsert og skrevet i samarbeid med den venesuelske beat-makeren Arca, med bidrag fra den britiske ambient-artisten The Haxan Cloak. 

Valget av samarbeidspartnere sier også litt om hvor hun ønsker seg med «Vulnicura». 
Det tillates aldri at tempoet skrus opp, eller at sangene antar former av konvensjonell rytmisk basert musikk. 
Kanskje med unntak av den knatrende og smått anmassende avslutningen «Quicksand». 

Dersom du har latt deg inspirere og fange av plater som «Vespertine» og «Volta»s mer alternative tilbøyeligheter, er det stor sjanse for at du vil føle deg hjemme i «Vulnicuras» mørke, men samtidig vakre irrganger. 
Men du må være beredt på investere fokus og tålmodighet. 
