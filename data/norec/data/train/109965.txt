Konsertanmeldelse:«Bom fra Björk» 

ROSKILDE (VG) 
Sjelden har forholdet mellom en tradisjonell konsert og dagens innovative musikkutgivelser vært mer problematisk enn da Björk avsluttet Roskilde i natt. 

Konsert: 
Björk sted: 
Orange Scene, Roskilde Publikum: 
Ca. 20.000 Aktuell: 
Hovednavn på Øyafestivalen i Oslo den 9. august I august headliner hun Øya i Oslo. 
Der får en utsolgt festival høre og oppleve godt over halvparten av låtene fra fjorårets «Biophilia» - platen som delvis er innspilt på iPad og først utgitt som en serie apper. 
Kul idé - check. 
La oss gjøre det - check. 
Glem alt av det jeg har gjort tidligere av hits - check. 

Og hun har rett. 
De er bare ikke der. 
Hitene har fordunstet i den allerede sære Björks trang til å leve ut sin kunst i nåtiden. 
Ære være henne for det, men fra Nord-Europas største scene fungerer det aldri. 

Perfekt for Øya 
Men det er perfekt for Øyapublikummet, som er nettopp «det som skjer nå»-publikummet, både musikalsk og digitalt. 
De som svarer «kult» og ikke «jævlig bra» når de blir spurt om hva de synes om for eksempel Björk-konserten på Roskilde. 

Vår islandske yndling kommer ut på den slunkne og slitne Roskildesletta som på platecoveret til «Biophilia»: 
Svart plastjakkekjole som er pumpet opp med slanger rundt armene og en rød parykk som foruten fargen får henne til å ligne den onde heksa i «Dynastiet», Joan Collins' supermerr Alexis. 

Rundt seg har hun tolv-tretten korsangerinner i glinsende kjoler som ytterligere gjør dette til en bisarr aften. 
Så er det selvfølgelig én som spiller trommer og én som spiller på diverse iPads. 

Kompromissløs 
Dessverre er ikke sangene fra «Biophilia» i nærheten av å tangere Björk på sitt beste, ei heller fra scenen. 
Vi savner den hypnotiske siden fra «Army Of Me», «Human Behaviour» eller «Bachelerette». 

Det får hun aldri frem, tross visuelle forsøk bak henne og jentekoret. 
Vulkanutbruddene på Island er langt mer spennende foreløpig. 
Det som funker fra et studio må foredles og forbedres fra scenekanten. 
Der er ikke Björk ennå. 

Men hun er kompromissløs, det skal hun ha. 
Og villig til å se inn i fremtiden. 
Men enn så lenge aner hun ikke hvordan hun kan koble en kald teknisk innovasjon med en tradisjonell live-pakke fylt av innhold og varmt blod. 

Øya - vær forberedt... 

(Konserten er basert på den første halvannen timen). 
