Blodig kjøttfarse
Tre kroppsbyggere går berserk i «Pain & Gain», Michael Bays hodeløse, smakløse forsøk på å vise at han kan regissere noe annet enn roboter. 

FILM: 
Denne filmen er Michael Bays hjertebarn. 
Mens han i årevis har regissert roboter som slåss mot hverandre i tre endeløse «Transformers», er det historien om tre kroppsbyggende idioter i Miami han har hatt mest lyst til å virkeliggjøre, et realt karakterdrama om den amerikanske drømmen og alt det der. 
Ai, ai. 

Bays ambisjoner får meg til å tenke på b-filmprodusenten Harry Zimm i «Get Shorty», en god komedie om talentløse gangstere. 
Zimm trykker et fillete manus mot brystet og forklarer at hans neste film skal bli «a blockbuster, but quality. 
No mutants or maniacs. 
This is gonna be my 'Driving Miss Daisy'». 

Snarvei til suksess 

«Pain & Gain» er en heseblesende muskelfarse bygget på en sann historie som fant sted midt på 90-tallet. 
Daniel Lugo (Mark Wahlberg) jobber som trener på Sun Gym og han er sterk i trua - på «fitness» og den amerikanske drømmen. 
Alle ønsker vil gå i oppfyllelse for den som jobber hardt nok. 
Men Lugo er utålmodig og bestemmer seg for å ta en snarvei til suksess. 

Det ville være misvisende å si at Lugo er «hjernen» bak de hodeløse forviklingene som følger, men han klekker altså ut en plan for å kidnappe millionæren Victor Kershaw (Tony Shalhoub) og får med seg en impotent steroidbruker (Anthony Mackie) og en kokainavhengig fengselsfugl som har funnet Jesus (Dwayne Johnson). 

Feil mann 

I mangfoldige Florida blir fiksjonen overgått av virkelighetens hendelser hver dag. 
Derfor finnes det nettsteder som oppdateres hver gang en «Florida man» omtales i en nyhetssak. 
Som regel har «Florida man» gjort noe grusomt eller havnet i en grotesk situasjon. 
Michael Bay gir oss drøyt to timer med slike opptrinn og han benytter enhver anledning til å demonstrere sin mangel på timing, smak og finesse. 

Dette er en historie som burde vært overlatt til Steven Soderbergh eller en annen regissør som kunne behandlet både historie og skuespillere på mer vettugt vis. 
Det forbløffer meg at en kar som Mark Wahlberg har stilt opp, attpåtil uten honorar. 
Muligens trodde Wahlberg at han var med på Michael Bays svar på «Magic Mike». 
