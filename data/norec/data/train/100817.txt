Keiserens nye klær
Apene er byttet ut med roboter. 
Ellers er alt det samme. 

«Buzz Junior Jungle Party» sjarmerte store og små da det kom i fjor høst. 
Konseptet var såre enkelt: man bruker den enkle Buzz-kontrolleren med fem knapper på til å konkurrere fire personer i forskjellige småspill. 

Og det var gøy. 

«Buzz Junior RoboJam» er oppfølgeren, og følger i samme fotspor. 
Apene er erstattet med små roboter, og grafisk har spillet mye mer sjarm og karakter enn forgjengeren. 

Men der stopper det dessverre opp. 
For en stor del av småspillene i «Buzz Junior RoboJam» er nøyaktig lik de samme spillene i forgjengeren, bare med ny grafikk. 

Jeg skjønner at den enkle håndkontrolleren med fem knapper begrenser mulighetene til hva spilleren kan gjøre, men det må da allikevel være mulig for utviklerne å vri hjernen litt mer, i stedet for bare å endre grafikken på de gamle spillene. 

Som enspillerdel er «Buzz Junior RoboJam» fortsatt en stusslig opplevelse, men med tre venner på besøk er dette et perfekt festspill for små og store barn. 

Har du spilt mye «Buzz Junior Jungle Party», blir du nok skuffet over at det er altfor lite nytt her. 
Hvis ikke så kan du rett og slett velge om du liker roboter eller aper best. 

Begge spillene er nemlig kjempeartig for barn. 
