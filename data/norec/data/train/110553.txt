Episk monsterslakt
Kjøttbergene i «Gears of War 2» er klare for en ny dose monsterslakt. 
Og det er definitivt jeg også! 

Ja, sånn er altså spillenes verden. 
Innbitte, gryntende kjøttberg i fryktløs kamp mot monstere fra våre verste mareritt flyttes opp til øverste hylle når man skal vise frem hva spill som underholdningsform er god for anno 2008. 

«Gears of War 2» er omtrent så langt unna arty-farty det er mulig å komme. 
Vi lærer ikke noe om oss selv, om samfunnet som omgir oss eller om livet generelt, og man finner ingen subtekst å diskutere og tolke. 

Det er som om «Rambo» skulle være symbolet for det ypperste av kvalitet innen filmenes verden. 
Men det er en vesensforskjell: 

Vi sitter ikke og dytter i oss popcorn mens vi humrer over de drastiske tiltakene denne krigsskadde amerikaneren finner på, i steden er det vi som skal redde verden. 

En sannhet som gjelder alle spill, javisst, de er jo per definisjon basert på interaktiv deltakelse. 
Men «Gears of War 2» er så macho, så bråkete og så intenst at det appellerer til noe primalt i oss. 

Man kan si mye fint om å sitte i en eng, tyggende på et strå, mens man grubler over diktene til Dylan Thomas. 
Men man kan si mye fint om å presse en motorsag ned i nakken til et snerrende monster også. 

Epic Games er nemlig flinkere enn de fleste til å utnytte og leke med overdrivelsens kunst. 
En gigantisk hær av ensrettede, livsfarlige monstere truer menneskeheten med utryddelse, og da er ikke diplomati noe man en gang vurderer. 

«Gears of War 2» er omtrent like jordnært som Pluto. 
I denne verdenen er det utemmet fantasi som regjerer, og er det noe spillmediet er som skapt for, er det nettopp det. 

Det må være absurd, det må være spektakulært, det må være episk og det må være gørrete. 
Et spill som dette kan ikke være annet enn et frådende voldstog uten bremser, og det ER virkelig «Gears of War 2». 

Den ene ufattelig kule sekvensen avløser den neste, fra start til slutt. 
Det er større, barskere, lengre (jeg brukte 11 timer), dypere og mer variert enn den allerede fantastiske forgjengeren. 
Du får flere våpen, flere fiender, flere fantastiske miljøer, mer multiplayer-innhold og co-op for inntil fem personer (i «Horde»-moduset). 

Epic Games er dessuten blant de beste spillutviklerne i verden, og har sydd sammen en 100 prosent kvalitetsopplevelse rent teknisk og designmessig. 

«Gears of War 2» er et brølende, kompromissløst underholdningsmonster. 

Det er sinnssykt underholdende. 
Og sinnssykt bra. 

PS: 
I salg fra fredag 7. november. 

Her er lanseringstraileren til Xbox 360-spillet Gears of War 2. 
