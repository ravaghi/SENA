Action-miks
Regi: 
Jon Turteltaub. 
Med: 
Nicolas Cage, Diane Kruger, Jon Voigt, Sean Bean, Justin Bartha, Harvey Keitel. 
Am. action. 
11 år 

Litt Indiana Jones, en dose «Da Vinci-koden», en dæsj James Bond og mye skattejakt i denne action-filmen som er lite original. 

Plottet i dette tempohøye actioneventyret har opptil flere likhetstrekk med Dan Browns megahit av en roman, «Da Vinci koden». 
Tempelriddere og frimurere bærer gjennom generasjoner på hemmeligheten om en gigantisk skatt. 
For å nærme seg den, må skattejegerne løse gåte etter gåte (som i «Da Vinci-koden»). 

Men her er det ingen hellig gral, snarere unike kunstskatter, det dreier seg om. 
Med den amerikanske uavhengighetserklæring som nøkkel til mysteriet, ledes vi ut på en forrykende jakt der «de snille» har gode hensikter og «de slemme» vil beholde alt selv. 

Som man skjønner, er dette en slags ny vri over «Indiana Jones» og andre filmer der fortidens mysterier frister dagens eventyrere. 
Det meste av ideer, stunts og handling er til forveksling likt filmer vi har sett, eller bøker vi har lest. 
Nettopp mangelen på en original tanke gjør at dette eventyret aldri løfter seg over det jevne. 

Rollelisten er mer enn bra nok, med Nicolas Cage som skarp og oppfinnsom jaktleder. 
Han matches godt av Diane Kruger som oppegående professor og medhjelper i kampen mot den smarte, britiske skurken Ian (elegant turnert av Sean Bean). 
Men de kan ikke ta opp kampen mot et middelmådig manus. 
