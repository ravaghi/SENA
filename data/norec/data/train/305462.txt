Klumpen du kjenner i halsen er oppkast
Netflix og superprodusent Chris Columbus gjør alt de kan for å ødelegge julen, og får en stakkars anmelder til å ty til nødrim for å formidle sin smerte. 

1. 

Denne filmen gir bud om en grusom visjon 

Jeg frykter er tenkt som en fast tradisjon 

Vil alt vi har hellig og kjært måtte vike 

For Netflix sin årlige julekrønike? 

Det hjelper at filmen har fått med Kurt Russell 

Men flertall i tittelen blir nesten en trussel 

Det beste er om det blir kun dette året 

Så slipper vi klore ut øynene våre. 

Plottet er enkelt, i grunnen banalt 

Som hadde vært greit om det var godt fortalt 

Men her er en sammensydd Frankenstein-skrott 

Med replikker kreert av en Hollywood-bot. 

I korte trekk: 
Nissen sin sekk er blitt borte 

Det var kidsa sin skyld – ja, nå har de gjort det! 

Så da må de hjelpe, det søkes og letes 

Moralen de finner gir oss diabetes. 

Det gaules et budskap med småsure klanger 

Skal vi røres av småbarn som vil ha presanger? 

En sammenheng fremstilles som den er selvsagt: 

Uten gaver er julen naturligvis ød'lagt. 

Hvordan har Chris Columbus evnet å glemme 

Alt han gjorde så riktig i «Alene Hjemme»? 

Her er det hele så tvungent og merk’lig vilkårlig 

Og hun jenta med krøller er ingen Macaulay. 

(Greit, hun kan ikke for at regien er glætt 

At hver annen replikk er «Wow, how cool is that!?» 

Men alt er mekanisk og uten magi, 

Og logikken betinger en lobotomi.) 

Vi får svaret på alt det vi aldri har lurt på: 

«Hva gjør «Angry Birds»-regissør'n for no' nå?» 

«Er kanskje nissen på snowboard en gøyal idé?» 

(Med fare for spoilers: 
Det er ikke det.) 

Som om pølsa her ikke var godt nok stappa: 

De har slengt inn no'n alver og en omkommet pappa! 

Det insisteres så sterkt at jeg blør i øret: 

«Føler du følelser? 
Føl det, da, gjør det!» 

Den kveder et kvalmende kvad uten anger, 

Gikk du glipp av det brøles det enda no’n ganger 

Godt pakket i søtladen patos av hardplast 

Den klumpen du kjenner i halsen er oppkast. 

Nissens magiske ur har et skummelt talent 

Det måler julestemning i tall og prosent 

Slik blir det symbolet på det vi bevitner: 

Hos Netflix er til og med jul algoritmer. 
