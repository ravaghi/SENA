Thanks For Sharing
Søtt og enkelt om sexavhengighet. 

Thanks For Sharing bruker sexavhengighet som småsskrudd innfallsvinkel til en hyggelig, men ganske gjennomsnittlig, romantisk komedie. 

Den har sjarmerende figurtolkninger av både Mark Ruffalo, Tim Robbins, Josh Gad og Pink, og en lett blanding av morsomme situasjoner og alvorlige problemstillinger. 

Den går ikke veldig i dybden av tematikken, og jeg tror ikke jeg kommer til å huske filmen særlig lenge, men dette er grei underholdning av det lette slaget. 

Lider av sexavhengighet 

Adam (Mark Ruffalo) lider av sexavhengighet og går i terapi sammen med blant andre sponsoren Mike (Tim Robbins), Neil (Josh Gad) og Dede (Alecia «Pink» Moore), som alle har fått livskvaliteten nedsatt på grunn av sin avhengighet. 

Så møter Adam Phoebe (Gwyneth Paltrow), men unnlater å fortelle henne om sin avhengighet. 

Samtidig blir Mike tvunget til et oppgjør med seg selv, mens Neil og Dede danner en uventet allianse for å overvinne sine problemer. 

Det er mange figurer i filmen, men regissør Stuart Blumberg gjør en god jobb med å sjonglere mellom dem, slik at de blir vektlagt ganske likt. 

Alle er sympatiske, selv når enkelte uheldige karaktertrekk kommer frem i lyset, som Mikes ignorering av sønnen Danny (Patrick Fugit) og Neils ekle vaner med skjult kamera. 

Likevel blir personskildringene litt overfladiske. 
Alvor avløses som regel av noe morsomt. 
Stuart Blumberg og Matt Winstons manus pirker et stykke under overflaten, men kommer ikke til bunns. 

Ingen enkle løsninger 

Skuespillerne scorer godt på min skala. 
Mark Ruffalos Adam fremstår som en oppriktig person, selv med perfeksjonert all-american-utseende, Tim Robbins utstråler styrke med dominerende lærjakke som Mike. 

Josh Gad (nylig sett som Steve Wosniak i filmen Jobs) spiller Neil som elskelig og ubehjelpelig, mens Alecia Moore gir en avslappet prestasjon som Dede som passer henne. 

Bare Gwyneth Paltrow blir litt for tynn som Phoebe, den dårligst skrevne rollefiguren i denne filmen. 

Filmen behandler kanskje avhengighetstematikken med silkehansker, men har heldigvis ingen enkle løsninger på lur for disse menneskene. 
Noen opplever kanskje en lykkelig utgang, andre ikke. 

Figurenes menneskelighet er åpenbar, og gir oss gode grunner til å heie på dem. 
Thanks For Sharing er altså en fin dramakomedie i forbifarten. 
