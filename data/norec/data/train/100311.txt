Kald skrekk
«Penumbra: Black Plague» byr på guffen adventure-skrekk i kalde omgivelser. 
Men du bør ha god tålmodighet og solide nerver. 

Philips jakt på sin antatt døde far begynte i fjorårets «Penumbra: Overture». 
Nå vender du tilbake til det hemmelige forskningssenteret på Grønland for å finne de endelige svarene på dette horror-eventyrets gåter. 

Bruken av action er nesten helt fjernet, i steden må du bruke de små grå for å unngå voldelige konfrontasjoner med de mystiske skapningene som rusler rundt i gangene. 
«Penumbra: 
Black Plague» kombinerer tradisjonell pek-og-klikk-spillbarhet og gjenstandsinnsamling med førstepersons synsvinkel, noe som øker graden av innlevelse. 

Ved hjelp av en god og spennende historie, et fantastisk lydbilde og ekle, isolerte miljøer, skapes en skikkelig guffen stemning. 
Det er her «Penumbra: Black Plague» briljerer mest, det er snakk om et solid stykke håndtverk fra svenskene i Frictional Games. 

Oppgavene du skal løse er også deilig intuitive. 
Det går forsåvidt ganske langsomt fremover, men problemløsingen er preget av logikk hele veien gjennom. 

Noe som igjen sørger for et herlig lavt frustrasjonsnivå, selv om enkelte oppgaver også grenser mot å være såpass vanskelige at man kjenner en gryende hodepine komme snikende. 

Kontrollen er derimot av og til flere hakk for klønete. 
Det å slepe, dra og dytte på gjenstander kan bli en prøvelse for tålmodigheten når det som skjer på skjermen ikke samsvarer helt med intensjonene dine. 

Men det hindrer ikke «Penumbra: Black Plague» fra å være et vellykket, interessant, givende og svært skummelt adventurespill. 

Og det er tross alt det viktigste. 

PS: 
I salg fra fredag 15. februar. 
Selges også for 20 dollar på www.penumbrablackplague.com. 
