Seriøst kjedelig mat
Det er lett å slanke seg med Roede-metoden, men mange av knepene for å redusere fettet går på bekostning av smaken. 

Jeanette Roede og Kari H. 
Bugge 

Seriøs matglede 

238 sider 

Cappelen Damm 

I innledningen skriver Jeanette Roede at den gamle traveren Grete Roede-dietten gjerne blir sett på som litt traust, i en tid hvor stadig nye og radikale metoder presenteres til folk som ønsker å gå ned i vekt. 
Det har hun antakelig helt rett i, og det er noe litt befriende over en diett som sier at alt er lov, men ikke alltid, og at vektreduksjon i bunn og grunn handler om pluss og minus. 
Roede holder seg til myndighetenes offisielle kostråd, og det er kanskje dette tittelen spiller på: 
Dette er den seriøse, forskningsbaserte metoden, og ingen forgjengelig motegreie. 

Boka gir oppskrifter på frokoster, lunsjretter, middager med både fisk og kjøtt og ikke minst kalorifattige mellommåltider. 
Mye er helt greit, men når metoden alltid er å redusere fettinnholdet for å redusere antallet kalorier i en rett, går det i en del tilfeller på bekostning av smaken, om Roede aldri så mye påstår at det er like godt med kesam som med rømme til fredagstacoen. 

– 
Dette kunne vært så godt, sukket husets tenåring da vi prøvde kjøttkakene, laget med vann i stedet for melk og egg, slik vi pleier. 
Den brune sausen foreslo Roede at man skulle lage uten smør, og i stedet lage jevning av hvetemel og vann og bruke sukkerkulør for å få rett farge. 
Hvis det er dette som skal gi matglede, har vi fullstendig ulike oppfatninger av hva et godt liv skal inneholde. 

Andre oppskrifter fungerte greit, deriblant halvgrove skinkesnurrer, som ble en gjenganger i lunsjboksene hos bare store og små (ja, vi jukset og brukte normal ost i stedet for dette lettere type-tullet, men det levde alle godt med). 
Men i likhet med en del av de andre oppskriftene vi testet, var denne for dårlig kvalitetssikret, noe som i dette tilfellet fikk utslag i et misforhold mellom mel og væske, med en fullstendig uhåndterlig deig som resultat. 

Alle oppskriftene er utstyrt med kaloriangivelse, noe som gjør det veldig lett å beregne hvor mye man får i seg i løpet av en dag. 
Som slankekur i en begrenset periode, funker dette helt sikkert fint. 
Men hvis vi skulle levd på denne maten til vanlig, hadde noen av oss blitt veldig vanskelige å dele hus med. 
