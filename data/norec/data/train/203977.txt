Annerledesmodell fra annerledesmerke
Som i gamle dager gjør Citroën ting på sin egen, forfriskende sære måte. 
Men på en tvers gjennom konvensjonell basis. 

På korsikanske veier har vi rattet den nyeste små-SUV-en på markedet - Citroën C3 Aircross. 
Skjønt... SUV? 

Ja, det er bare å venne seg til at begrepet SUV nå brukes på en ny måte. 
Det er hva man for noen år siden ville kalt «kvasi-SUV» og mange - inkludert oss selv - lenge har forsøkt å døpe «crossovere». 

Dette betyr for eksempel at nye Citroën C3 Aircross går inn i kategorien urbane SUV-er, sammen med andre nylig ankomne som Opel Crossland X og de to koreanerne Hyundai Kona og den vi testet helt nylig, Kia Stonic. 
Alle disse ferskingene konkurrerer med veletablerte biler som den rimelig sære Nissan Juke, for ikke å snakke om suksessen Mazda CX-3, Renault Captur og Peugeot 2008. 

Høyreist er pop 

Det er en kombinasjon av dimensjoner og formspråk som gjør at disse bilene peker seg ut og åpenbart også har gjort dem så populære. 
De er kompakte, men høyreiste, de gir lettvint adgang, god oversikt og en romslig kupé. 
Intet unntak i så måte for C3 Aircross, som er ganske kort - 415 centimeter - men høyreist, med sine 160 centimeter (164 med takrelingene). 

Dette er søstermodellen til Opel Crossland X - som er basert på Peugeot-Citroëns plattform - og den bygges på den samme Opel-fabrikken, i Saragossa i Spania. 
Men i motsetning til Opelen med sin konsensuelle design, er C3 Aircross resolutt annerledes. 

Riktignok har man droppet luftputene på siden, som pryder C4 Cactus og den nylig introduserte småbilen C3, men ellers er Citroën-attributter på plass som den svært spesielle fronten med lykter «i to etasjer» og et høyt panser. 
Aircross har ellers markante SUV-elementer som tydelige skliplater bak og foran og plastdekor i nedkant. 

Det er ellers en ganske leken design og denne blir ekstra synlig når man velger to-toners lakkering eller persiennedekoren på bakre siderute. 
Bilen kan således leveres med hele 90 kombinasjoner av eksteriørfarger gjennom åtte ulike lakkfarger, fire forskjellige farger på taket og fire såkalte fargepakker på utvendige detaljer. 

Innvendig: 
Bra - og mindre bra 

I interiøret er bilen også annerledes. 
Den kan leveres med fem distinkte interiørpakker. 
Layouten i førermiljøet er helt annerledes enn i Crossland X, som er mer tradisjonell og voksen. 
Det lekne har også sin plass innvendig i C3 Aircross med et dashbord i to horisontale lag som kan leveres i to-tonekombinasjoner, om man ønsker med stoffbekledning eller oransje sømmer og detaljer. 
Dessverre er heller ikke kvalitetsopplevelsen her inne på høyde med Opelens, det virker litt småbillig og kjipt med i overkant mye hard plast også i øvre del av førermiljøet. 

Når det er sagt, satt vi godt i fine seter som ga adekvat støtte også i fremkant, og vi opplevde god sittekomfort under alle testetappene. 
Et lite aber her er at passasjersetet ikke kan justeres i høyden og dermed kan høyvokste personer få litt dårlig hodeplass, særlig hvis man har valgt panoramatak som ekstrautstyr. 

Mye plass 

En av fordelene med å bygge i høyden er den gode plassutnyttelsen, også hjulpet av en raus akselavstand på 260 centimeter. 
Kupéen oppleves dermed rommelig og luftig, og det er også tilstrekkelig med plass til voksne i baksetet. 
Vel å merke hvis dette er plassert i bakre posisjon. 
Baksetet kan nemlig flyttes helt eller delvis 15 centimeter i lengderetningen. 
(Fordrer at man velger utstyrsnivå Exclusive). 
Det kan også felles ned i forholdet 40/60 (standard). 
Dessuten kan vinkelen på seteryggene bak justeres i fem trinn. 

Bagasjerommet er i utgangspunktet stort - 410 liter er mer enn det vanlige i kompaktklassen - og det kan gjøres enda større ved å skyve baksetene helt frem - da er volumet 520 liter som i en fullverdig familiebil. 

Praktisk 

C3 Aircross byr altså på et høyt nivå når det gjelder fleksibilitet og det praktiske. 
Eksempelvis kan også seteryggen på høyre forsete vippes frem og legges ned, slik at man kan laste svært lange gjenstander i bilen. 
Praktisk når man skal frakte flatpakkede skap fra Ikea, for eksempel. 

Betjeningen er enkel og oversiktlig og foregår for en stor del via berøringsskjermen på 7 tommer. 
Litt i meste laget, synes, vi faktisk - og det er spesielt irriterende å måtte justere klimakontrollen via denne skjermen istedet for helt enkelt med vribrytere. 
Dette har vi klaget over før på PSA-produkter. 

Drivlinjene er hyllevare fra PSA, og det passer oss utmerket. 
I Norge tilbys C3 Aircross med den velkjente dieselmotoren på 1,6 liter, enten med 100 hester eller 120. 
Den tilbys også med den 3-sylindrede PureTech-bensinmotoren på 110 hestekrefter som både vi og mange andre har skrytt av tidligere. 

Foretrekker bensin 

Vi kjørte bilen først med 120-hesters diesel (BlueHDi), og 6-trinns manuell girkasse, og den har et par ulemper som vi legger mer merke til nå enn før. 
Fra utsiden er den meget hørbar, særlig på tomgang. 
Den oppleves også litt tung og treg i oppstartsfasen, men gir derimot kvikk akselerasjon i mellomregisteret og imponerer da med god trekkraft. 
300 newtonmeter stiller opp ved 1750 omdreininger på turtelleren. 
Inne i kupéen forstyrres man for øvrig lite av motorlyden. 
Vi kjørte bilen på svært svingete, korsikanske fjellveier og det er viktig, særlig i oppoverbakkene å venne seg til å holde turtallet godt over 1500 ellers blir det bomgiring inn i sving med plunder og heft for å få respons nok fra motoren til å komme seg ut av den. 
Dette opplevde vi flere ganger i de innledende etappene. 

Vi ville uansett gått for bensinmotoren, og det forventer Citroën at flertallet av kunder vil gjøre også. 
Den er mer kultivert, kvikk gjennom hele registeret og har tilstrekkelig trekkraft over et langt bredere arbeidsregister - de 205 newtonmeter er tilgjengelige fra 1500 omdreininger. 
Vi kjørte denne med sekstrinns automat og også den fungerer bra med tilstrekkelig kjappe og myke girskift. 

God også på dårlig vei 

Citroën satser på komfort og det merkes. 
Vi kjørte C3 Aircross både på asfalterte landeveier og på temmelig røff kjerrevei - som en norsk kategori C hyttevei - og den taklet begge uten utfordringer. 
Særlig hvis man utstyrer bilen med såkalt Grip Control - systemet PSA har utviklet for å kompensere for fravær av firehjulsdrift og som gir ulike innstillinger på antispinn/antiskrens-elektronikken for å bedre fremkommeligheten ved at man via et dreiehjul kan velge innstillinger for kjøring under mer eller mindre vanskelige forhold. 

Systemet virker inn på motor- og transmisjonskontroll, momentfordeling og ESP for å gi optimalt grep i henhold til forholdene. 
Innstillingene er: 

Ingen kjøremessige utfordringer å snakke om altså. 
Stabil og svingvillig når det går unna på vanlig vei, er den også svært god på veldig dårlig vei, med en svært effektiv fjæring og dempere som tar unna for både støt og slag så det eneste man må gjøre er å holde seg fast og la det stå til. 
Men noe spesielt er det verken med kjøreegenskaper eller styrefølelse - C3 Aircross befinner seg der midt på treet, men kjører utvilsomt bedre enn småbilen C3, som vi ikke var spesielt begeistret for i test. 

Pris: 
Fra 243.000 kroner 

C3 Aircross leveres i Norge i to utstyrsnivåer og man kan deretter plusse på med ekstrautstyr som panoramatak, oppvarmet frontrute, avtagbart hengerfeste, trådløs mobillading og Grip Control som kommer i en pakke med nedoverbakkeassistent og såkalte M+S (Mud and Snow-dekk). 
Disse må for all del ikke forveksles med skikkelige vinterdekk, for øvrig. 

Basisnivået heter Style og er allerede ganske så velutstyrt. 
Den koster 243.000 kroner med manuell girkasse og 263.000 med automat. 
Av standardutstyr nevnes konstantfartsholder med hastighetsbegrenser, bakkestartassistent, 16-toms aluminiumsfelger, parkeringssensorer bak, skliplatene foran og bak, kjørecomputer, automatisk klimaanlegg, skinntrukket multifunksjonsratt, tåkelys foran og 7-tommers berøringsskjerm med DAB+, mirror screen og opplegg for Android Auto og Apple CarPlay. 

Nivået Exclusive koster 20.000 ekstra og inneholder i tillegg 17-toms alufelger, nøkkelfri adgang og start, antikollisjonssystem, navigasjon med gratis oppdatering av kartverket, ryggekamera samt sensorer foran og bak, fjernlysassistent og den fleksible bakseteløsningen. 

Alt i alt finner vi at C3 Aircross er et friskt pust i den stadig økende mengden kompakte SUV-er og et trivelig bekjentskap som med stort hell erstatter sin egentlige forgjenger, mini-fleksibilen C3 Picasso med sine praktiske aspekter, det hele kombinert med et livlig og tiltalende vesen samt bedre egenskaper på dårlige hytteveier enn vanlige kompaktbiler. 

Citroën C3 Aircross blir tilgjengelig på det norske markedet i løpet av fjerde kvartal 2017 

Tekniske data 

Reiseomkostningene til denne reportasjen er dekket av importøren. 
Les mer her 
