Øya-anmeldelse:Beach House - Mørkt i strandhuset 

Kvelden mørknet endelig, det gjorde det dessverre også på stranda rundt drømmepop-bungalowen til Beach House. 

Konsert: 
Beach House Sted: Sjøsiden, Øya Publikum: 
Cirka 3000 Beach House illustrerer egentlig perfekt det som lenge har vært Øyafestivalens store fortjeneste, nemlig den hele tiden "cutting edge"-bookingen. 
Eller Generasjon Pitchfork, som den også kan kalles. 

Men i skjæringspunktet fra denne teften - Beach House var her allerede for fire år siden - til å gi et musikk-kresent publikum valuta for pengene er det altfor mange av de kredible og politisk korrekte bandene i denne generasjonen som kommer til kort fra scenen. 

Beach House er ett av dem. 
Drømmescenariet i uttrykket er redusert til et visuelt vevd drømmeteppe og ett og annet stjernetablå bak Beach House-duoen (forsterket med trommis), men det holder ikke med forsøksvis visuell hypnose når duoen musikalsk opptrer statisk og begrenset i forhold til hva de serverer på plate. 

Det er ikke alt som kan overføres fra et moderne studio til en konsertscene - det er strengt tatt hele Generasjon Pitchforks, faktisk hele indie-genersjonens, store hemsko. 
Bare stirr skotuppene dine ihjel og hold kjeft mellom sangene, men om du ikke gir noe, får du heller ikke noe tilbake. 

Er det rart at Øyapublikummet blir ansett som temmelig tilbakeholdne? 

Alex Scally og Victoria Legrand (den legendariske komponisten og pianisten Michel Legrand er faktisk onkelen hennes, men han har Øyapublikummet neppe hørt om - han er jo 81...) lider også av denne generasjonens utilstrekkelighet. 
Visst har de "Norway" fra forrige gang de var her - Alex sier også "tusen takk" på norsk - men de nær febrile og sansestøtende nyansene som oppleves på plate, forsvinner altfor ofte i en hard livelyd. 

Under store deler av konserten er det derfor vrient å se og høre noe ekstraordinært med Beach House. 
Den så jeg egentlig ikke komme. 
Selv om jeg forstår mekanismen bedre enn noensinne. 

Det er jo Øyafestival. 
Og jeg har vært på hver eneste én. 
