Samurai-kos
(VG Nett) 
Forrykende action, utsøkte miljøer og deilig utforsking. 
Dette tredje «Onimusha»-eventyret er det klart beste i serien. 

I «Onimusha 3: Demon Siege» åpner den onde Nobunaga en portal til dagens Paris, og det er opp til spilleren å redde verden fra monsterinvasjonen. 
Dels ved å styre samuraien Samanosuke i Paris, og dels ved å styre den franske politimannen Jaques (spilt av Jean Reno), som får seg en ufrivillig «ferie» i Japan for 500 år siden. 

Den mildt sagt fantastiske introfilmen, som er noe av det desidert kuleste jeg har sett noen gang innen dataanimasjon, setter stemingen for et overdådig, engasjerende, spennende og deilig pompøst samurai-eventyr. 

Når det gjelder innpakningen, fraviker ikke Capcom nevneverdig fra formelen fra forgjengerne - minus det dustete byttesystemet fra spill nummer to. 
Det handler om å slakte monstere, suge til seg sjelene deres for å oppgradere de usannsynlig fete våpnene, løse små gåter for å komme deg videre og lete etter diverse gjenstander. 

Med andre ord: 
Slåssing fra øverste hylle iblandet timer med deilig utforsking i nydelige miljøer. 

Den kanskje viktigste endringen er kamerasystemet, som har fått en betydelig overhaling. 
Samtidig er kampsystemet finjustert og oppgradert. 
Både våpnene og mulighetene du har til å svinge dem bør fremkalle lykkelige gisp hos de fleste. 

Historien er dessverre hemmet av en rekke pinlige og liksom rørende scener, hvor gremmelsen forsterkes av dårlige skuespillere. 
Med tanke på målgruppen, som jeg vil anta er hakket mer japanofile enn resten av verden, er det nesten uforståelig at det ikke eksisterer noen mulighet for å velge japansk tale med engelsk tekst. 

Den vesle alve-lignende Ako gir på sin side litt Jar-Jar Binks-følelse, hun er for søt og morsom for den ellers rocka stemningen. 
Men i motsetning til den klønete «Star Wars»-klovnen, har hun i alle fall en integrert og vellykket nyttefunksjon. 

Pirk til tross: den bortimot perfekte blandingen av action, utforsking, gåteløsing og rollespillelementer sørger uansett for en feiende flott spillopplevelse. 

Kos, kos, kos! 
