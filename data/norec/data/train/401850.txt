«Springsteen on Broadway»:Så nær har du aldri møtt Bruce før 

Med monologer og låter forteller han historien om seg selv – og om Amerika. 

I et helt år har Bruce Springsteen (69) spilt akustiske låter og fortalt sin historie fem dager i uken på intime Walter Kerr Theatre i New York. 
Hans aller første «vanlige» og fast betalte jobb, som han spøker med i starten av showet. 

Lørdag er siste kveld på scenen, og umiddelbart etterpå slippes opptaket Springsteen on Broadway på Netflix. 
Filmen, som showet, er en to og en halv times lang monolog som bygger på artistens omfattende og sterke selvbiografi Born to Run. 
Den som har lest den, vil kjenne igjen både historier og manuslinjer fra boken. 

Uten at det tar styrken bort fra denne forestillingen. 

En kronologisk historie 

Å ha et forhold til Springsteens liv og virke er en fordel i møtet med denne filmen. 
Det er tross alt hans livshistorie som fortelles. 
Komplettert med noen ganger fine, andre ganger helt fantastiske versjoner av et utvalg av låtene som er blitt til underveis. 

Sjekk for eksempel nydelige «Thunder Road», urblues-versjonen av politiske «Born in the U.S.A.» eller avsluttende «Born to Run». 

Historien fortelles kronologisk fra da Bruce oppdaget rock ’n’ roll, gitar og Elvis på TV-en som syvåring og frem til i dag. 
Det er historien om gutten som reiste seg opp da andre ba ham om å sitte ned, denne rastløse sjelen born to run. 
Han som aldri har hatt en jobb, men som bygget en av rockens største karrierer på arbeiderklassens kamp for et liv i «The Land of Hope and Dreams». 

«I made it all up. 
That’s how good I am», som han sier tidlig i showet. 

Politisk fortvilet 

Springsteen snakker og synger om familie, venner og bandmedlemmer med rørende varme og beundring, og det hele oppleves svært nær. 
Den tette filmingen av ham i det intime teateret understreker også dette. 

Samtidig forteller artisten selvfølgelig en historie som er større enn seg selv. 
Om amerikaneren, det lille menneskets kamp for verdighet, strengt tatt historien om oss alle. 

Han klarer heller ikke å dy seg, han fletter inn flere partier der han med fortvilelse snakker om den politiske situasjonen i sitt hjemland. 
En tilstand han kjenner igjen fra oppveksten, men som han aldri hadde trodd ville komme tilbake. 

En fantastisk historieforteller 

Selvfølgelig skulle man tatt turen til New York for å ha sett dette showet live, til tross for at billettene er svindyre på svartebørsen. 

Det kommer vel ikke som noen overraskelse, men Bruce Springsteen er en fantastisk historieforteller. 

Noen av historiene tar litt lang tid, men det lever man greit med. 
Gevinsten er på nært hold å se innlevelsen i mannens ansikt. 
Han snakker fra et manus, men får likevel denne kvelden til å virke unik. 
Grepene er enkle, men sterke. 
Sånn blir det når mannen bak er like unik. 
