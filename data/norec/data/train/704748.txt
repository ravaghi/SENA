Hjernejogg med Mini-Mario
Så du trodde det fantes nok Mario-spill i verden? 

Men nei, 200 forskjellige er ikke nok, og det merkelige er at dette er nok en høykvalitetstittel. 

Egentlig høres Mario vs Donkey Kong Mini-Land Mayhem (det er siste gang jeg skriver den lange tittelen, jeg lover!) nemlig nokså kjedelig ut. 

Det begynner med at en skuffet Donkey Kong stjeler søte Pauline fordi det er tomt for leker som likner henne. 
Dette er ikke bare mat for psykiatere, det åpner også for et spill der opptrekkbare mini-marioer og andre nintendo-figur-leker skal loses gjennom labyrinter som blir stadig vanskeligere, i jakten på en kvinnekontaktsyk hanngorilla. 
Jeg heier så klart på gorillaen, siden jeg kjenner igjen livssituasjonen hans fra gamle dager, men på den måten vinner du jo ingenting. 

Dette er pussig fascinerende, såpass at MvsDKM-LM antakelig blir med meg i lomma på neste ferie. 
Det blir nemlig raskt nokså vrient, og dermed åpnes det for mange timer underholdning. 
