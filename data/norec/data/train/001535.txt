Uimotståelig rånete
Utilslørt USA-frieri med potensiell guilty pleasure-fremtid fra Ida Maria. 

Ingen tvil om at Ida Maria nå går all-in mot det amerikanske markedet; "Bad Karma", første singel fra Katla (slippes 1. november) viser henne fra en langt mer hårete side enn den mer konservativt produserte Fortress Round My Heart. 
Det er ingen tilfeldighet, for med på laget her har hun to fyrer som har supplert USA med collegerock i flere tiår; låtskriveren Desmond Child (som har ko-skrevet blant annet "I Was Made For Loving You" med Kiss, "Livin' On A Prayer" med Bon Jovi og Alice Coopers "Poison"), og produsent Butch Walker (Weezer, The Donnas, Avril Lavigne). 

Det er et karrierevalg med stor fallhøyde, som norske artister har forsøkt før med moderat hell (jfr. de der Meatloaf-greiene til Marion Ravn), men ihvertfall i singelformatet klarer Ida Maria seg fint her; "Bad Karma" er akkurat passe hjernedød, allsangvennlig og glamdryppende til at den fester seg på hjernen - fra det lett "Splitter Pine"-apende åpningsriffet til en slags White Stripes- og Joan Jett-blanding i refrenget. 

Til tross for at "Bad Karma" er skamløs, glatt og med høy rånefaktor (noe som gir den kort levetid), lokker den frem en trang til å vrenge volumet på maks og høre den på repeat, og jeg krysser virkelig fingrene for at amerikanerne faller for henne og "Kool-Aid"-referansene i teksten. 
Personlig håper jeg at albumet i større grad kan ha mer Ida Maria-egenart, og at den ikke blir akkompagnert av en Jonas Åkerlund-regissert video der hun mud-wrestler aktører fra American Gladiators (lett å se for seg når man hører låten), men inntil videre er det bare å konstatere at Ida Maria har siktet seg inn mot det høyere sjiktet av Billboardlisten. 
Jeg tror hun lykkes. 
