Et bemerkelsesverdig talent
James Blake imponerer igjen. 

ALBUM: 
Med James Blakes to år gamle debutalbum ble vi introdusert for et bemerkelsesverdig, ungt talent med en unik stemme, i både bokstavelig og symbolsk forstand. 

På «Overgrown» tar han med seg tålmodigheten og inderligheten fra debuten, men med fyldigere arrangementer og et romsligere lydbilde er den ekstreme minimalismen mindre sentral. 

Den dynamiske, seige spenningen står derimot minst like sterkt. 

Triphop og spirituals 

Denne gangen har Blake også med seg samarbeidspartnere. 
På «Take A Fall For Me» flyter rapperen RZA messende og smådystert over den slepende, triphop-aktige beaten med vokal- og pianosamples. 

Brian Eno har produsert hypnotiserende «Digital Lion», og lar runde retro-synther bølge mot en dyp basspuls, eggende skarptrommer, spirituals-lignende strupelyder og Blakes lyse, klangfulle sang. 

Sjelfullt mot kjølig 

«Overgrown» gir nemlig plass til både det mest sjelfullt organiske og kjølig syntetiske, gjerne på samme tid. 

Den synth-sakrale singelen «Retrograde» et annet eksempel på det, sammen med r'n'b-sporet «Life Around Here». 

I ytterkantene finner vi den suggererende, minimale house-beaten i «Voyeur» og det nakne pianospillet i «DLM», hvor Blake med sin lengselsfullt trillende stemme rendyrker inspirasjonen fra forbildet Joni Mitchell. 
