The Hulk
Den grønne sværingen med et mykt hjerte invaderer både kinosaler og spillmaskiner denne sommeren. 
Er Hulk-spillet nok et eksempel på produsentenes ønske om å tjene raske penger, eller er det for en gangs skyld en kvalitetstittel? 

Den evige debatten fortsetter, om hvorvidt spill basert på filmer er noe bra. 
Neste offer er The Hulk, spillet basert på den kommende filmen, som igjen baserer seg på den klassiske Marvel-tegneserien. 
Historien i spillet foregår visstnok etter filmen, men vi kan ikke helt uttale oss om hvordan filmen og spillet henger sammen, da filmversjonen ikke er sluppet på kino enda. 

LES OGSÅ: 

Som de fleste sikkert vet heter Hulken egentlig Bruce Banner, og som resultat av gammastråling endrer han form hver gang han blir sint. 
I Hulk-formen er Bruce ekstremt sterk og utholdelig, for å ikke glemme grønn. 
I menneskeform er Bruce en intelligent og behersket forsker. 

Spillets plott er ikke spesielt avansert eller originalt. 
En ond vitenskapsmann har makten til å skape Hulk-lignende monstre, og det er vår jobb å stoppe ham. 
Siden spillet ikke foregår samtidig med filmen, kan du trygt spille nå og se filmen senere uten å få opplevelsen ødelagt. 
Ganske smart idé. 

Splittet personlighet 

Du får muligheten til å styre både Bruce og Hulk i spillet. 
De fleste brettene er basert rundt Hulken, og handler for det meste om å knuse ting, mens Bruce Banners brett er snikebasert. 

Når du spiller som Hulken, er det for det meste temmelig morsomt. 
Spillbarheten er ikke akkurat komplisert, men Hulkens rå kraft og muligheten til å knuse det meste i nærheten gjør det hele underholdende. 
Hulk-brettene er ren og skjær action, du følger en forhåndsdefinert rute, blir angrepet av bølger med fiender og du dreper dem. 
Ikke akkurat det mest krevende spillet intellektuelt, men likevel gøy. 

Det som er morsomt med Hulken-brettene, er at det aller meste kan plukkes opp og brukes som våpen. 
Tønner, rør eller containere kan løftes og kastes på dine motstandere, og det er også fullt mulig å løfte selve motstanderne og kaste dem rundt. 
I tillegg kan store deler av omgivelsene ødelegges, uten at det har nevneverdig innvirkning på spillbarheten. 

Hulkens arsenal er ganske begrenset 
 slag og spark er det du vil benytte deg mest av, og i tillegg kan du utføre et slags stråleangrep. 
Det hadde hjulpet om det var mulig med flere avanserte angrepskombinasjoner, da det fort blir ganske ensformig med de angrepsmulighetene som finnes i spillet i dag. 

Utvalget av fiender er heller ikke det mest imponerende  soldater, muterte hunder og tanks er noe av det du vil møte underveis. 
I tillegg kommer det en del bosser som er overraskende enkle å bli kvitt. 

Bruce Banner-brettene er dessverre bare en skygge av Hulkens muskuløse eventyr. 
Her er fokuset på sniking, men det er så lang unna snikemesterverk som Metal Gear Solid eller Splinter Cell som det går an å komme. 
Bruce er en pingle og kan knapt slåss, så han er nødt til å gjemme seg og unngå konfrontasjoner. 
Når de fiendtlige soldatene ser en annen vei, må han som regel flytte på kasser for å klatre høyere opp, eller løse enkle kodegåter. 
Disse brettene er rett og slett kjedelige og uinteressante  takk og pris for at Hulk-brettene utgjør brorparten av spillet. 

Et av de store problemene som ødelegger mye for spillbarheten er kameraet. 
Du har ingen muligheter for å kontrollere det selv, og selv om det for det meste følger karakterene relativt tett, hender det ofte at det blir plassert fullstendig feil. 
Spesielt i Bruce Banner-oppdragene. 

Det er mange hemmeligheter og tilleggsmateriale som kan låses opp etter hvert som du spiller, og det er alltids en velkommen mulighet. 

Nesten som tegneserie 

Designerne av spillet har fått til en del interessant når det gjelder den grafiske fremtoningen av The Hulk. 
Ved hjelp av cel-shading-teknologien har spillet fått et tegnefilmaktig utseende, og det ser faktisk meget stilig ut. 
Animasjonene er for det meste flotte og omgivelsene ser også ganske bra ut, selv om de ikke er ekstremt varierte. 
I tillegg er det flere ganske morsomme filmklipp mellom oppdragene, som også er godt laget. 
Lyden er derimot nesten ikke verdt å nevne, da både musikken og effektene er lite spektakulære og meget forglemmelige. 

Konklusjon 

Resultatet av The Hulk er en blandet, men stort sett morsomt opplevelse. 
Til forskjell fra pretensiøse filmbaserte spill som Enter the Matrix, tar ikke The Hulk seg selv så veldig seriøst, og det er et godt trekk. 
Det er moro å knuse ting, kaste stakkars soldater i veggen og sprenge gassbeholdere. 
Det blir ensformig etter hvert, det er ikke spesielt krevende eller intellektuelt stimulerende, men det er gøy. 
Hadde Bruce Banner-brettene vært mer avanserte, ville spillet blitt den perfekte sommerunderholdningen. 

Vi testet XBox-versjonen, men The Hulk finnes også til PC, GameCube og PlayStation 2. 
