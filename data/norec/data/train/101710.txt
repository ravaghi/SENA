Film:Utsøkt animasjon for de minste 

En vakker, spennende og utsøkt animert film! 

Det handler om en maur og en marihøne, en uvanlig vennskap, ganske så tøffe farer og kriger. 
Men først og fremst en glitrende, ganske ukonvensjonell og meget gjennomført estetikk: 
Dette er historien om småkryp i en stor verden, og i lange sekvenser har man tatt sjansen på ganske små figurer i svære landskap. 
Det er faktisk meget virkningsfullt! 

En annen sjanse man har tatt, er at det er forholdsvis lange, dvelende avsnitt uten tett handling - for øvrig i motsetning til de gjengse amerikanske animasjonsfilmene på kino og i motsetning til vanlig oppskrift for TV-animasjon. 

Så dette blir en del annerledes enn hva mange barn er vant til. 
Jeg oppfatter det entydig positivt; det blir tid til å tenke litt og slappe av mellom slagene (som sannelig er dramatiske nok!). 
Men det kan komme til å bety at de mest utålmodige, små sjelene kan miste tråden. 

Filmen er uten tale; alle snakker «småkrypsk». 
Det fungerer aldeles utmerket; man er aldri i tvil om hva dette handler om. 
