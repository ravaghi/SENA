Onkelfolke:«Kasta beinet» 

(NORCD/Musikkoperatørene) 

Den norske folkemusikkscenen har vært i en rivende utvikling de siste årene, med en strøm av nye utøvere som forener tradisjon med nyskapning. 
Band som Flukt, Rusk og Geitungen gir gammelt slåttemateriale ny drakt inspirert av ulike former for samtidsmusikk. 
Onkelfolke føyer seg inn i denne trenden, med en håndfull dyktige utøvere med sangeren Gro Kjelleberg Solli i front. 

Slåttematerialet er fra musikernes hjemtrakter, Nordmøre, Vest-Agder og Rogaland. 
Repertoaret er variert, med vare balladetoner og drivende hallinger. 
Gruppa gir til kjenne en sikker stilfølelse og grundig musikalsk kompetanse. 
Likevel blir totalinntrykket noe kjedsommelig. 
Arrangementene er velklingende, men tilfører svært lite nytt med tanke på alt svenske folkemusikere har gjort tidligere. 
Dessuten savnes distinkte musikerpersonligheter som makter å sette sitt særpreg på musikken. 

CARL PETTER OPSAHL 
