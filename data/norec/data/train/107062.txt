Verdens beste Tiger!
Det ville jo vært stusselig hvis verdens største golfstjerne hadde gitt navnet sitt til verdens dårligste golfspill. 

Men det er altså ikke tilfellet. 

I mange år har Tiger Woods-spillene vært ledende på golffronten. 
Og den første versjonen på en nestegenerasjons spillkonsoll vil neppe få noen til å gå til kamp mot EA Sports. 

Bare for å gjøre det klart, så er ikke undertegnede noen stor golfentusiast. 
Ser du meg ute på en golfbane noen gang, er det antagelig fordi jeg har tapt et barnslig veddemål og må gjøre mitt fornødne i koppen på hull 18. 

Men etter at jeg begynte å spille Tiger Woods på PlayStation for noen år siden, har jeg om ikke annet fått langt større aksept for golfsporten. 
Mine trangsynte fordommer har med andre ord fått seg en velfortjent smell. 

Jeg har sjelden vært borti spill der underholdningsverdien over tid har vært større - særlig i flerspillermodus. 
Nå har ikke de årlige utgavene bydd på de helt store forandringene fra gang til gang, men isolert sett er «Tiger Woods PGA Tour 06» et veldig bra spill. 

Et øyeblikks konsentrasjonssvikt er nok til å ødelegge en kanonrunde på det siste hullet. 
Hvis ikke svingen sitter som den skal, er du plutselig i skogen. 
Og da er løpet kjørt for eagle'en du trenger for å knuse kompisen eller gå til topps i turneringen. 

Du kan velge å lage din egen golfer fra bunnen av, eller å bruke en av de velkjente proffene i spillet (Woods, John Daly etc.). 

Uansett har spillerne sine individuelle ferdigheter, som også får følger for hvilken strategi du velger på hvert enkelt hull. 
Skal du spille «safe» og satse på å ta hullet på par, eller sjanse litt og kanskje ha muligheten til en eagle? 

Det mest negative med utgaven er at den er rimelig strippet. 
Antall baner er kuttet kraftig ned i forhold til tidligere versjoner. 
Nå er det bare seks baner, og det er noe som i lengden reduserer spillgleden betraktelig. 
Til sammenligning er det over det dobbelte på 2006-utgaven til PS2, Xbox og GameCube. 

Men Xbox 360-versjonen har naturlig nok langt bedre grafikk, i tillegg til at vanskelighetsgraden er noe høyere. 

Dessuten er jo valget enkelt dersom du har skaffet deg en Xbox 360 og vil spille golf på den. 
Det finnes jo ingen alternativer. 
