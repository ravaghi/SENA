CC Cowboys rir nye og gamle hester
Overraskende vitalt fra Fredrikstads svar på Rolling Stones. 

ALBUM: 
28 år - og mer vitale enn på mange år? 
Ja, CC Cowboys klarer kunststykket på sitt ellevte studioalbum. 
For en elegant og velsmurt produksjon det er blitt! 

Ungdomskilden 

«Noen kan dette med å eldes med stil», skrev Dagbladets anmelder om CC Cowboys' forrige studioalbum, «Til det blir dag» (2015). 

Det gjelder fortsatt, men sannelig har de klart å fornye seg også - sjøl om utgangspunktet har vært «å finne tilbake til spontaniteten og råheten fra 60/70-tallets klassiske rock-innspillinger». 

Det er som om de har funnet tilbake til ungdomskilden. 

Fortsatt er «Vill, vakker og våt» og «Harry» blant de mest spilte på Tidal og Spotify - begge fra albumdebuten «Blodsbrødre» (1990). 
Det lover godt for et album som gjenskaper mye av energien og vitaliteten derfra. 

Fandenivoldsk driv 

Det er plass til den gode balladen, som «Jeg vil vite alt» (som antar episke dimensjoner) «Det magiske ordet unnskyld» og «Tett inntil», men åpningslåtene «Uten filter» og «Kjærlighetens pris» og etter hvert tittellåten «Perfekt normal» (fra filmen «Børning 2») har et herlig, nesten fandenivoldsk driv over seg som mange unge musikere kan misunne dem. 

Slår gnister 

Her slår samarbeidet mellom produsentene Magnus Grønneberg (sang / akustisk og elektrisk gitar / munnspill) og Jørn Christensen (akustisk og elektrisk gitar / piano / mandolin / kor) virkelig gnister. 
Her er det ingen som rir gamle, slitne hester. 

Grønnebergs kule stemme er blitt et lett gjenkjennelig og solid varemerke for CC Cowboys. 
Kompet besørges som vanlig stødig av Per Vestaby (bass) og Agne Sæther (trommer). 
Kyrre Fritzner bistår på perkusjon (sentralt i lydbildet), kor og piano og Christoffer Lundquist på elgitar, slidegitar, piano, orgel, saksofon og kor. 

Nesten klisjefritt 

Låtskriver Magnus Grønneberg har av og til henfalt til klisjeer i sine tekster, og balanserer riktignok hårfint på noen spor her også. 
Ok, «Hun er havet» blir kanskje i overkant metaforisk, men i det store og hele kan jeg heller ikke bruke det mot dette albumet. 

Tvert imot er det mange fine betraktninger her, ikke minst står politiske «Uten filter» og neddempede og vare «Barndommen kommer nærmere» fram. 
Den siste er en sang du må være godt voksen for å skrive: 
«Barndommen kommer nærmere / jo fjernere den blir (...) 
Jeg ser mors hender for meg / og blikket til min far / vi var aldri så nær / av natur var jeg kanskje litt fjern / jeg ser meg selv i dem / og det er vel kanskje slik det er». 

Det er lenge siden Grønneberg har skrevet noe finere. 

Tv-program 

I den lett slentrende avslutningen «Ari, Moi og meg» kunne det bikket over, men så gjør låtskriver Grønneberg i stedet et poeng av det som kan framstå som klisjeer: 
«Livet er kort og kunsten er lang / sikkert noen som har sagt det før / at livet er hellig og døden er hellig / sikkert noen som har sagt det før / vi står alle på skuldrene til giganter / Ari, Moi og meg Ari, Moi og meg / og Ernest Hemingway». 

Låten ble skrevet på «ordre» fra Ari Behn til TV 2-programmet «Ari, Moi og Magnus – en uforglemmelig guttetur», som tok Behn, Grønneberg og kokken Trond Moi på tur til Key West i Florida for et par år siden. 
Det var for øvrig også hjemmet til Hemingway i mange år. 

Rolling Stones 

CC Cowboys har nok vært både Springsteen- og Stones-inspirert i sitt «tidligere liv». 
Her «vinner» Rolling Stones - spesielt gjelder det tittellåten og «Forglem meg ei». 
Stones-gutta er imponerende potente og aktive i sitt 56. år, så her har halvparten så gamle CC Cowboys noe å strekke seg etter! 

Det er fristende å sitere Imperiet-låten «CC Cowboys», som er opphavet til bandnavnet: 
«Rom byggdes inte på en dag / Tärningen är kastad, och världen ligger klar / Det här är ett korståg, tra la la / Så skål mina herrar, blott stjärnorna är kvar.» 

Grønneberg & Co. er i gang med en sommer- og høstturné som tar dem til nærmere 30 steder. 
Første stopp nå er Alvøen, Bergen 9. juni (to konserter). 
