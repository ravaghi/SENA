Gøy med gulrot og gønnere
Ravnsvart humor og gøy med gønnere klarer ikke helt å skjule det ensformige i denne voldsballetten. 

HANDLER OM: 
En gulrottyggende ensom kar på en benk opptrer som ridder når han redder en etterfulgt kvinne fra slemme menn. 
Hun føder en sønn under flukten, blir drept, og gulrotmannen må finne en mor til babyen. 
En melkesprengt hore er løsningen. 
Sammen må de kjempe mot en armé av banditter. 

DOM: 
Det er mye ravnsvart humor og parodi i denne velkoreograferte voldsballetten. 
Det er utrolig å se hva en nyfødt baby kan forårsake av visuelle effekter hva angår blodige actionscener. 
Clive Owen og vakre Monica Belluci er frodig med på den morbide leken som helt og skjøge/madonna. 

Handlingen er et oppkok av intriger og renkespill, der løstsittende kuler er løsningen på alt. 
Det spriker i alle retninger, og de ironiske godtbitene til tross; denne voldscocktailen dundrer i vei i nokså ensformig takt. 
