PÅSKEKRIM:Velbegrunnet paranoia 

KRIM: 
«Innland» fortsetter der «Utmarker» sluttet - i et paranoid fluktforsøk som også er jakten på en sannhet som kanskje finnes. 
Bare kanskje. 

Arne Dahl: 
Innland. 
414 sider. 
Oversatt av Einar Blomgren. 
Cappelen Damm. 

Jan Arnald er en rutinert svenske som skriver under navnet Arne Dahl - det er også navnet på tv-serien basert på hans første bøker. 
Så brøt han over tvert med sin suksesserie og fant opp et mørkere, mer intrikat univers i «Utmarker» (som kom på norsk i fjor) - av avisen Sydsvenskan omtalt som tidenes beste svenske krimroman. 

Nåja. 

Etter å ha lest andreboken om det motvillige etterforskerparet Molly Bloom og Sam Berger mener jeg fortsatt at Arne Dahl er bra - men ikke briljant: 
Tempo og framdrift er fint, språket stort sett stramt og presist, storyen godt skrudd sammen, og handlingen såpass utenfor det vanlige at jeg noterer plusspoeng i margen. 

Håndverket er altså på plass, men originaliteten mangler. 
Her er etterforskeren fraskilt og sutrete, han blir stadig mer mistenksom mot dama han må jobbe med, det finnes alltid et hemmeligere politi bak det politiet vi kjenner, og på sedvanlig svensk vis er det aldri klart om de har edle hensikter eller ikke. 

«Innland» starter der «Utmarker» sluttet - Molly og Sam skjuler seg i svensk innland, paranoide så det holder, mens de forsøker å trenge gjennom et mysterium som involverer tidligere kolleger, ukjente motstandere, sosiale tapere og psykopatiske sjeler - men hvem er hvem? 
Og hvem er de selv, når alt kommer til alt? 

Jakten på sannheten, om den finnes, sender de to inn i dyster mistro til hverandre, inn i nitid etterforskningsarbeid i møte med mennesker og dokumenter, og inn i heseblesende actionscener der det står om sekunder. 
Puh. 

På mange måter er dette en thriller, like mye som en krimhistorie, og den er på sitt beste meget godt fortalt. 
Men innimellom ramler Dahl ned i håpløsheter som «Han leste, dykket dypt ned i hukommelsens lunkne badevann...». 

Spar oss. 

Heldigvis er det ikke veldig mange av disse språklige nedturene, men de trekker ned. 
Litt færre klisjeer, og enda strammere språk, så ville Arne Dahl fått en femmer av meg. 
