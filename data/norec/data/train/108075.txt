Spillanmeldelse:Morsomt, men knotete 

Jobben som dyrepasser i «Min babydyrepark» er morsom, men kunne med fordel ha vært mindre knotete. 

Du trodde det var enkelt å være dyrepasser? 
Tro om igjen. 
Her lærer virkelig barna hvordan det er å passe på andre små skapninger. 
De må oppfylle alle dyrebarnas behov, og gjøre alt fra å fôre, gjøre rent båser til å kose med dem. 
I ekte Sims-stil kan man se dyrenes behov ved å klikke på dem, og det gjelder å holde dem mette, rene og fornøyde. 

Det som imidlertid overrasket meg litt, er at man må ta vare på sine egne behov også. 
Man må huske på å hvile når man er trøtt, bestille mat når det er tomt i beholdningen og spise når man er sulten. 

Det er for så vidt logisk nok. 
Problemet er bare at det blir i overkant stressende. 

Det er også vanskelig å vite hvordan man skal utføre oppgavene. 
Det er vanskelig å styre karakteren og rotete forklart. 
Dette er synd, for dyrene er sjarmerende, jobben er passe utfordrende og givende og det er ingenting å si på grafikken. 
