Nye Opel Corsa overrasket oss
Med masse utstyr til en hyggelig pris, håper Opel at Corsa skal bli en suksess. 
Men hvordan er den å kjøre? 

VW Polo, Toyota Yaris og Ford Focus er beintøffe konkurrenter. 
Så hva kan nye Opel Corsa gjøre for å få norske kunder til å vurdere den? 
Jo, det eldste trikset i boka: 
Aggressiv prising. 

Mye av suksessen til Henry Fords legendariske Model T, var en så aggressiv prispolitikk at ingen konkurrenter kunne matche det. 
Nå til dags er fenomenet ikke så fremtredende i bilbransjen, fordi fortjenesten på billige og små biler er små, mens fortjenesten på dyre og store biler er stor. 
Derfor er det vanskelig å komme med priser som er merkbart lavere enn konkurrentene på et tilsvarende produkt. 

Gunstige priser og et svært godt utstyrsnivå 

Men her kjører Opel hardt ut med nye Corsa. 
La oss ta noen eksempler. 
Hovedmotoren er den nye 3-sylindrete 1-literen på 90 hk. 
Med utstyrsnivå Edition starter den på 164.900 kroner. 
Og tro ikke at du får en ribbet bil. 
Edition har blant annet oppvarmede seter, oppvarmet ratt, cruise control, Dab+, fjernstyrt sentrallås, automatisk bakkestartassistent, elvinduer foran og isofix. 
Til sammenligning koster en VW Polo Trendline med 1-liter på bare 60 hk 174.200, og en Toyota Yaris Sense med 1,33-liter på 99 hk 180.500 kroner. 

Går du opp til utstyrsnivå Cosmo får du i tillegg oppgradert stoffinteriør, bluetooth, kjørecomputer og USB-kontakt. 
Med 1-literen på 90 hk er prisen 179.900 kroner. 
Mens VW Polo Comfortline 1,2-liter 90 hk koster 196.400 kroner, og Toyota Yaris Active 1,33 med 99 hk koster 183.100 kr. 

Går du opp til toppnivået Premium får du Morrocana delskinnseter, elektronisk klimaanlegg, svingbare bi-xenon frontlys, LED kjørelys og IntelliLink infotainment system med 7-toms berøringsskjerm. 
Med 1-literen på 90 hk er prisen 199.900 kroner. 
Mens Yaris Style 1,33 99 hk er 210.400 og VW Polo Highline 1,2 90 hk er 209.000 kroner. 

Pengemessig må Corsa derfor sies å være et attraktivt kjøp. 
Jeg kan i hvert fall ikke komme på noen biler som har mer utstyr inkludert i prisen enn nye Corsa. 

Så at Opel har kjørt en ganske aggressiv pris-policy er det ingen tvil om. 
Det er vel bare Renault Clio av sammenlignbare konkurrenter som er billigere, men den har ikke like mye utstyr som Corsaen. 

Hvordan er den på veien? 

Den tresylindrete motoren er allerede nevnt. 
Det er en helt nyutviklet motor som Opel lover er den mest stillegående og kultiverte motoren i klassen, og som jeg først stiftet bekjentskap med i nye Opel Adam Rocks under lanseringen i Latvia. 

Takket være turbomating er den sterk og effektiv, og selv om den kommer i to varianter i utlandet (en med 115 hk), så er det bare 90-hesteren som kommer hit på berget. 
Takket være markedsundersøkelser vet Opel at mange kunder er skeptiske til tre sylindre kontra fire, grunnet mer bråk. 
Så derfor var det et uttrykt mål å lage den mest stillegående 3-sylindrete motoren. 

Det har de klart. 

Den er også fleksibel, med et dreiemoment på 170 
Nm fra 1800-3700 omdreininger for 90-hesteren. 
Interessant nok er momentet det samme for 115-hesteren, men holder seg da litt lenger (opp til 4500 omdreininger). 

Opp bratte bakker dro motoren bra under prøvekjøring, og det var intet problem å ligge i fjerde gir i 70 km/t, for så å gi full gass og kjenne at bilen drar. 
Apropos gir kommer 1-literen med en nyutviklet 6-trinns manuell girkasse som er 30 prosent lettere enn forrige girkasse. 

Vil du ha automat tilbyr Opel en 1,4-liters bensin på 90 hk i utstyrsnivå Premium til 214.900 kroner, den dyreste modellen i Corsas prisliste. 
Det finnes for øvrig også en 1,3-liters diesel på 95 hk i de to rimeligste utstyrsnivåene, sammen med en 5-trinss manuell girkasse. 
En kombinasjon Opel selv ikke virker til å bry seg så mye om, den var ikke engang tilgjengelig under prøvekjøringen. 

Store forandringer og forbedringer 

Ellers har femte generasjon Corsa gjennomgått store forandringer og forbedringer. 
Foran er det forsterket struktur, ny styringsgeometri og nytt oppsett for dempere. 
Bak er det et helt nytt bakhjulsoppheng, samtidig som bilen har et 5 mm lavere tyngdepunkt enn før. 

Det Opel fikk mest klager for på fjerde generasjon Corsa var den dårlige avtiningen fra varmeapparatet mot frontruten om vinteren. 
Derfor lover man nå rask og effektiv avtining. 
Corsa leveres også med varme i rattet, det er det ikke mange konkurrenter som har. 

Corsa har også enormt mye sikkerhetsutstyr og førerstøttesystemer, og tilbyr blant annet filskiftevarsler, trafikkskiltgjenkjenning, blindsonevarsling, kollisjonsvarsling, avstandssensor, automatisk fjernlys, ryggekamera, parkeringsassistanse osv. 
Det plasserer Corsa helt i toppen for slikt utstyr i en slik type bil. 

Man har grei plass i bilen, og kupeen oppleves som relativt romslig og med god finish. 
Bak sitter man også godt, og bagasjerommet har 285 liter med baksetet oppe, og 710 liter med baksetene nedfelt. 

Dens styrke og dens svakhet 

Alt av kontroller er lettfattelig og logisk, og Opel har ryddet opp i interiørene på sine biler for å gjøre de mer oversiktlige. 
Navigasjon skjer gjennom BringGo-appen som man laster ned til sin Apple eller Android mobil. 
Windows ble ikke nevnt under pressekonferansen. 
BringGo fungerer helt fint, og må sies å være god valuta for pengene, da appen koster godt under tusenlappen. 

Kjøreinntrykkene ellers vitner om en helt kurant småbil med lavt støynivå, generelt grei komfort og som oppleves veldig lettkjørt. 
Det er kanskje både bilens styrke og svakhet. 

For om Corsa gjør alt du ønsker på en grei og enkel måte, så er det liksom ikke den helt store spenningen. 
Rent dynamisk, hva angår styrerespons og sportslig kjørefølelse er en Ford Fiesta ett langt mer underholdende valg. 
Uansett, valget er ditt, som de ikke sier i Russland… 
