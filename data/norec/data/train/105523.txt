Plateanmeldelse:Young Fathers - «Dead» 

Hip hop slik vi ikke kjenner den. 

Man kan selvsagt dra mange morsomheter på skotsk hip hops vegne - trass i dens underholdende særheter. 
Men denne trioen, som gis ut i samarbeid med den alternative hip hop'ens kjerne, LA-selskapet Anticon, knuser alle fordommer. 

Tilnærmingen, tross de sjøsyke sekkepipene i starten, er nittitallsk, type Bristol. 
Men også mer tilgjengelig. 
Dystre stemninger og pussige lyder avløses av høytsvevende, minnerike refrenger. 
Muligens på grunn av deres samlede bakgrunn fra Nigeria, Liberia og Skottland. 

Men mest av alt: 
Den nydelige balansen mellom eksperimentering og dvelende popmelodier, der de synger vel så mye som de rapper. 
Det gjør hele forskjellen. 

BESTE LÅT: 
«Low» 
