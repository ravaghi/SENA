Morten Harket:«Letter From Egypt» 

(Polydor / Universal) 

Sangeren Harket redder dagen 

Det største ankepunktet mot a-ha-vokalistens første engelskspråklige plate på tretten år er at produsent Kjetil Bjerkestrands lydbilde fremdeles står fast i nettopp «Wild Seed» fra 1995 med sine altomfattende, men forsiktige elektroniske baktepper og dunkle klanger som lett kan bli irriterende monotone og udynamiske når låtkvaliteten også halter. 

For «Letter From Egypt» er klart på sitt beste når arrangementene strippes ned midtveis (som i tittellåten), men heldigvis har Bjerkestrand mikset Harkets klokkeklare vokal tilstrekkelig langt frem i lydbildet slik at den dominerer og dekker over av det som måtte være av langtekkelig midtempo-monotoni. 
For Morten Harket synger fremdeles slik bare han kan - som en engel. 
Tekstene, hovedsakelig signert Ole Sverre Olsen, er forbausende mørke og langt fra politiske. 
Det ligger en resignert følelse av fremmedgjøring (med balansepunkt i tittellåten) over tekstene som kommer ut av Harkets munn denne gangen, støttet av en nær hamsun'sk undertekst i coveret. 

«Letter From Egypt» er et solid håndverk i en voksenpop-tradisjon der det dessverre aldri har vært plass for våghalser med vilje til å ta store personlige sjanser og karrieremessige utfordringer. 
Samtidig er det altså fremdeles slik at Morten Harket kan synge telefonkatalogen og få den til å virke både melodisk og lyrisk spennende. 
Det ligger en trygghet i det, og akkurat det er nøkkelordet med denne platen - trygg. 

Anbefalte kjøp: 
«Letter From Egypt», «Shooting Star», «Darkspace» og «A Name Is A Name». 

STEIN ØSTBØ 
