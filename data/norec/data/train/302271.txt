Sprer glede
En noe stiv Jan Thomas deler ut komplimenter til vanlige folk og gir kjendiser en kjapp makeover. 

||| 
TV: 
Jan Bertin Østervold fra Skien synes forandring fryder. 
Derfor heter han i dag Jan Thomas Mørch Husby, har kommet hjem fra Los Angeles og lever av å gjøre folk vakre. 

Jan Thomas er også et arbeidsjern og denne høsten er han aktuell med selvbiografi og et par tv-serier. 
Allerede i går startet «Happy day», som består av 24 halvtimes episoder, fra mandag til torsdag i seks uker. 

«Bli ny»-seriens folkelige preg understrekes allerede i vignetten, der en spankulerende, rosakledd Jan Thomas sprer friske farger over de enorme Tveita-blokkene og annen urban gråhet. 

Tvangspynting 

Likevel er det ikke magi han driver med. 
Et fast innslag handler om å «tvangspynte» folk på gata. 
Jan Thomas gir offeret røde lepper, nye solbriller, rufser litt i håret og surrer et blått skjerf rundt det ferdige resultatet. 
Fantastisk. 

Hver uke få en heldig utvalgt en drømmeuke i salongen. 
Denne uka er Siw Boine den heldige. 
Hun har vunnet kampen mot lymfekreft og er blitt tynn i håret av behandlingen. 
Jan Thomas går gjennom klesskapet hennes og skiller det stygge og ubrukelige fra det flotte, geniale og fantastiske. 
Neste dag gjør han noe med håret hennes, deretter ansiktet, men det hele blir temmelig, eh, overfladisk og uten særlig nytteverdi for seerne. 

Jan Thomas er populær blant damene, han er hele Norges terapeut med kajal i hånd. 
Han forteller deg at du har en supersexy munn, nydelige lepper og fine ting i skapet. 
Du må bare lære deg hvilke farger som passer sammen og hvilke plagg som skaper de rette linjene med din kroppsform, så skal alt bli fantastisk (jeg merker at ordforrådet mitt kunne trenge en innsprøyting av noe slag etter to episoder Jan Thomas). 

Hot nå 

Kjendisene er med. 
I første episode går «øyebrynstylisten» Fred, som har elleve måneders venteliste, løs på Christer Falck. 
I kveld får komiker Else Kåss Furuseth et godt råd: 
Du er morsom, så du trenger ikke å kle deg morsom, også. 

Jan Thomas forteller alle sine pasienter at det viktigste ikke er å følge trender, men å gjøre det som passer for deg, før han legger til: 
Les om hva som er hot nå på tv2.no! 

Jan Thomas er lett å gjøre narr av. 
Det er ingen selvfølge at et vesen med minimal mimikk og et noe kunstig utseende skal spre om seg med tips om naturlig skjønnhet. 
Men stylisten fortjener også ros: med enkle midler gjør han folk glade, og det er en fin ting. 
