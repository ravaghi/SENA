Langdryg test av kalifornisk vin
Det var da veldig som årets påskefilmer ligner på filmer vi har sett før. 
«Vin i vrangstrupen» er like god reklame for kalifornisk vin som den oppskrytte «Sideways» var i 2004. 

Filmen bygger på en sann historie. 
Det handler om en bonde i Napa-dalen nord for San Francisco. 
I 1976 prøvde han å overleve som vindyrker. 
Men hvordan skal amerikanerne få kunder når franskmennene har hevd på å lage verdens beste vin? 

Mangelen på kjøpere er også et problem for vinkjenneren Steven Spurrier som driver butikk i Paris. 
En dag bestemmer han seg for å teste de kaliforniske vinene. 
Durkdrevne Alan Rickman gjør en fornøyelig rolletolkning av den arrogante briten. 

Men regissør Randall Miller sliter med å få begivenhetene til å fylle nesten to timer. 
Derfor går han stadig sideways i uttværede skildringer av bondens late hippiesønn og hans omgangskrets. 

Men for den tålmodige seer er det lønn å få. 
Omsider blir det fart på sakene, dramatikk oppstår, klimaks nås, og vinens verden er ikke lenge hva den var. 

Jo da, slutten smaker kostelig og havner slett ikke i vrangstrupen. 
