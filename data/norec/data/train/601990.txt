Uforglemmelige melodier
Seasons of my soul. 
(Atlantic/Warner) 

Hun heter Sarah Joyce, og kaller seg Rumer som artist. 
Dette albumet ble utgitt like før jul til store ovasjoner og ei bøtte med superlativer i britisk presse. 
Det er velfortjent, for det er som Rumer synger på låten «Blackbird»; at dette er uforglemmelige melodier. 

Rumer sitt ståsted er rolige og vakre låter med en litt gammelmodig stil. 
De som har hørt de beste platene til Carly Simon og Carole King, vil nikke anerkjennende. 
Rumer er også fanget av stilen og låtene til Hal David og Burt Bacharach. 
Hun tolker til og med en av dem her, nemlig «Alfie». 
Det er kanskje et lite svakhetstegn at det er en av de beste låtene på «Seasons of my soul». 

Men resten er også kos og fint. 
Dette er fløyelsmykt, sjelfullt, melankolsk, behagelig og vakkert hele veien fra begynnelse til slutt. 
