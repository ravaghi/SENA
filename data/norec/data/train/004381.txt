Den tyske legen
Resultatet er urovekkende når Josef Mengele sees gjennom et barns øyne. 

Josef Mengele – dødsengelen i Auschwitz, som var en av legene som bestemte hvem som skulle sendes til gasskamrene, og som utførte grusomme eksperimenter på utallige mennesker under andre verdenskrig. 
Han ble aldri straffet for sine handlinger, men levde i Sør-Amerika frem til sin død i 1976. 

I Den tyske legen tar forfatter og regissør Lucía Puenzo oss med til Argentina der Mengele levde i skjul på 60-tallet. 

Handlingen i filmen er fiksjon, men Puenzo spiller på historiske fakta for å lage en urovekkende film om Mengeles tid på rømmen i Argentina. 

Besatt av tvillinger 

En argentinsk familie er på vei til den lille byen Bariloche, der de skal ta over driften av et gjestgiveri, når de møter en tysk lege som skal samme vei. 
Den sjarmerende doktoren presenterer seg som Helmut Gregor, og bestemmer seg etterhvert for å bo på hotellet som dukkemakeren Enzo og kona Eva,driver, mens han jobber i byen. 
Eva og mange av innbyggerne i Bariloche har tysk bakgrunn, og Helmut tas imot med åpne armer. 

Handlingen skildres gjennom den 12 år gamle datteren Liliths øyne, som raskt får tillit til Helmut når han reparerer dukken hennes. 
Helmut er på sin side svært interessert i Lilith, som er kortvokst for alderen, og tilbyr å hjelpe henne å vokse ved å medisinere henne med veksthormoner. 

Når det blir klart at Eva er gravid med tvillinger blir han ekstra opptatt av å følge med på svangerskapet hennes, og Eva begynner å sette sin lit til legen. 

Ubehagelig stemning 

Liliths barnlige fascinasjon for Helmut, som med sitt behagelig vesen virker som en sympatisk mann, skaper en ubehagelig stemning i filmen. 

Regissør Puenzo avslører ikke Helmuts virkelige identitet før mot slutten av filmen, men vi vet hele tiden hvem han er. 
Historien krydres med utdrag fra Mengeles notater og skisser av familien, og det er urovekkende å følge med på at han utfører genetiske eksperimenter, forkledd som medisinsk hjelp, på den uvitende familien. 

Hvordan legen overtaler Enzo til å begynne å masseprodusere dukkene sine, er også en interessant del av historien. 
Med Helmuts innflytelse går Enzo fra å lage unike dukker, med små skjønnhetsfeil som gjør dem spesielle, til å masseprodusere plettfrie, blåøyde og blonde dukker som er helt like, helt perfekte. 

Dukkene er en åpenbar, men likevel guffen og god metafor på Mengeles ønske om å skape en perfekt, ren rase. 

Strålende skuespill 

Den tyske legen er på ingen måte nyskapende i sin fremstilling av Josef Mengele. 
Filmen byr ikke på noen overraskelser underveis og skraper bare i overflaten av legens grusomme sinn. 
Lucía Puenzos film er likevel en spennende og antageligvis realistisk fortelling, for man vet at Mengele fortsatte å eksperimentere på tvillinger og gravide kvinner i sin tid i Sør-Amerika. 

Àlex Brendemühl har en ro over seg som fungerer svært godt i rollen som den mystiske legen. 
Han spiller Mengele som en vennlig og høflig mann det er lett å like, men de kyniske baktankene og den rå hensynsløsheten overfor andre ligger vakende like under overflaten. 

Florencia Bado, som gjør sin spillefilmdebut i rollen som Lilith, har et granskende blikk og en naturlig væremåte som vil gjøre mye for hennes fremtidige karrière. 
Sammen gjør de Den tyske legen til en intens filmopplevelse det er verdt å få med seg. 
