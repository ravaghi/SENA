Askefast actioneventyr i Pompeii
Hollywood dikter i vei for å levendegjøre vulkanutbruddet som la Pompeii i ruiner og drepte tusener. 
Men om utblåsningen er overbevisende laget digitalt, er det verre å tro på den innflettede romantikken. 

"Pompeii". 
Regi: Paul W.S. Anderson. 
Med: 
Kit Harington, Emily Browning, Carrie-Anne Moss, Kiefer Sutherland, Jared Harris, Adewale Akinnuoye-Agbaje med flere. 
USA 2014. 
1 time 44 minutter. 
Aldersgrense: 15 år. 
Egnethet: Ungdom/Voksen. 

Fjerne historiske hendelser gir manusforfattere frihet. 
Følgelig starter filmen sånn cirka seint på 50-tallet etter Kristus et sted nordvest i Europa. 
Hæh? kan du si. 
Men jo, her blir den kommende filmhelten formet: 
Den keltiske guttungen Milo ser sine foreldre bli brutalt drept av romere. 

I år 79, da vulkanen Vesuv buldrer og snart skal eksplodere, møter vi ham igjen. 
Nå er han alet opp til en råsterk gladiator som må forlyste romersk overklasse i deres amfiteater i Pompeii. 

Det tar litt tid å slutte å smile av at både slaver og herrefolk snakker pent britisk engelsk. 
Og bare dersom vi kobler sjangerforventningen om historisk actiondrama sammen med eventyr, kan man svelge at det oppstår søt musikk mellom Milo og datter av byens mektigste mann. 
Men akk, hun må selvfølgelig gifte seg med en kynisk senator (infamt spilt av Kiefer Sutherland) som vil at gladiatorene tas av dage i teateret. 

Dermed blir vulkanen rasende, jordskjelv ryster colosseum og helten kan ri ut på den hvite hesten for å redde prinsessen mens alt bryter sammen. 

Rikelig med slåssing 

På vei mot undergangen besørger regissør Paul W.S. Anderson rikelig med slåssing, solidaritet mellom slaver samt imponerende framvisning av pyroklastisk strøm, det vil si at vulkanen spyr ut eksploderende steiner. 
I mitt minne forbandt jeg Vesuv-utbruddet bare med at innbyggerne om natta ble dekket av askestøv og stivnet slik de lå. 

Men manusforfatterne har lest leksa si: 
Katastrofen foregikk over et par dager, og de smarteste og rikeste rakk nok å rømme. 
Men at Milo på hesten skulle greie å tenke på kyssing før døden, vel vel. 
