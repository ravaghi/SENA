Åh Baby, du er så rå!
Bråkete, flimrende, rå, romantisk, tøff og søt. 
«Baby driver», med det herlige ungdomsidolet Ansel Elgort i tittelrollen, er et mesterverk av en B-film. 

Baby Driver 

Sjanger: Action/Komedie/Krim. 
Nasjonalitet: USA 2017. 
Regi og manus: 
Edgar Wright. 
Skuespillere: Ansel Elgort, Lily James, Jon Hamm, Jamie Foxx, Kevin Spacey, Jon Bernhtal, Micah Howard. 
Lengde: 1 time 52 min. 
Aldersgrense: 15 år. 

Action/musikal/romantisk komedie. 
En sånn sjangermerkelapp kan få mang en dreven kinogjenger til å rynke på nesen og heller velge tv-en. 
Vi vet at det betyr at noen vil veldig mye, og at de prøver å fenge veldig mange på en gang. 
Men sjangerspagaten fører som oftest til at både humor, action og romantikk blir forutsigbart dvasket til. 

Men så kommer årets store overraskelsesfilm «Baby driver» fra «Shaun of the Dead» og «Hot Fuzz»-regissør Edgar Wrigt. 
Og knekker koden! 
En film som låner skamløst, men elegant, fra både film- og musikkhistorien, som satser på velkjente ingredienser som skurker, skyting, biljakt og ung kjærlighet, byr på både fascinerende rollefigurer, et spennende, B-filmtradisjonelt men ganske så uforutsigbart plott. 
Og imponerende stilgrep og rytme. 

En djevel bak rattet 

Etter et ungdomsfeilgrep har unggutten Baby havnet i dyp gjeld til Doc, lederen av en hardkokt forbryterliga. 
For å nedbetale gjelden, kjører Baby fluktbilen ved bankran. 
Og ingen kjører fluktbil som ham! 
Om du tror du har sett alt av nervepirrende, spektakulære biljakter, er det ingenting mot Babys finslipte motorveiakrobatikk! 
Om du tror du har sett alt av skurkehelter med nerver av stål, er det ingenting imot Babys munter-kule tilnærming til enhver hump i veien livet måtte by på. 
I tillegg til å være en djevel bak rattet, sliter Baby med kraftig tinnitus. 
Den døyver han med å spille musikk høyt på ørene døgnet rundt. 
Et av de stiligste grepene i «Baby driver» er å la «synsvinkelen» ligge i Babys hørsel. 
Scenen der han vandrer nedover gata til heftig musikk og mens han synger teksten og mimer følelsene sine i en eneste lang tagning, er den kuleste, mest livsbejaende siden John Travolta vandret nedover gata til «Stayin’ alive» i «Saturday night fever». 

Det er også musikkgleden som får Baby til å fatte romantisk interesse for serveringsjenta Debora. 
Men før de to kan kjøre inn i solnedgangen sammen i heftig bil med enda heftigere musikk på anlegget, må Baby delta i et siste kupp... 

Ansel er et funn 

Ansel Elgort har allerede gjort seg bemerket med både albumutgivelse og store roller i filmer som Divergent- trilogien og «The fault in our stars», og har altså erfaring med både action, romantikk og musikk. 
I tillegg er han en sånn sjarmerende akkurat passe-fyr: passe sexy ungdomsidol, passe kul, passe følsom, passe musikalsk, passe morsom. 
I rollen som Baby, en fyr du aldri blir helt klok på, er han derfor et funn. 
Stilige er også biroller besatt av folk som Kevin Spacey, Jon Hamm, Lily James og Jamie Foxx. 

En anelse «Drive» og «Point break», en dråpe «Thelma & Louise» og en riktig god klunk av Tarantino-stemningen fra «Reservoir dogs» og «Pulp fiction» er bare noen av inspirasjonskildene som virkelig få det til å gnistre av dette B-filmaktig tradisjonelle plottet. 

Blod, krim, villmannskjøring, gale skurker og gla’vold til tross: 
«Baby driver» er først og fremst bråkete, heseblesende og gøyal. 
Og imponerende. 

Andre kinopremierer denne uken: 
