PÅSKEKRIM:Kan det komme noe godt fra Drammen? 

KRIM: 
Kan det komme noe godt fra Drammen? 
Ja, en sjangerleken krimhistorie full av overskudd - levert av en fyr som debuterte da andre ble pensjonister. 

Frits de Bourg: 
Rød desember. 
314 sider. 
Vigmostad Bjørke. 

67 år gammel debuterte Frits de Bourg som krimforfatter med «En kald død». 
Nå er han 72 og ute med fjerde bok om krigsseiler Nicolay Wolff som etter andre verdenskrig er frilansjournalist med krim som spesiale. 

I «Rød desember» starter det hele med at en ung kvinne blir funnet død i veikanten utenfor Drammen - nær et lukket, religiøst samfunn som åpenbart driver med mer enn bibelfortellinger på flanellograf. 
Frilansreporteren er tidlig på stedet, og han klarer selvsagt ikke la saken ligge til tross for advarsler fra politi og etterretning som har egne interesser i å oppklare mysteriet - eller i å legge lokk over det hele. 

Men Wolff gir seg ikke, han lar ikke en kald krig mellom øst og vest stå i veien, han er tross alt en fryktløs og rappkjefta reporter som jakter banditter og mordere i en komplisert verden. 

Frits de Bourg har nemlig skrevet sin antihelt inn i en klassisk, amerikansk tradisjon av slitne detektiver i et gråsvart univers av sterke kvinner, trøblete privatliv, smertestillende piller, skumle personer som trives best i skyggene, og bråkjekke replikker. 

Denne øvelsen er det mange som prøver seg på, men få som behersker. 
De Bourg lykkes, og han turnerer både karakterene, handlingen og språket med ironisk eleganse som gir stor leseglede. 
Et par-tre eksempler skal dere få, slik at dere forstår hva dere har i vente (for denne vil dere lese): 

«Svelvik var for liten til å være by og for stor til å være fergeleie.» 

«Jekkestangen var mer solid enn skallen hans, men det kunne ikke jeg noe for.» 

«Gutten så ut som sju sorger og åtte bedrøvelser.» 

Når han i tillegg serverer dypsindigheter som denne, er det bare å applaudere: 
«Triste mennesker liker poesi, glade mennesker liker sang.» 
