Genial grøsser
«A Quiet Place» er en grøsser i særklasse. 

A Quiet Place 

USA 2017 

Drama/skrekkfilm/thriller 

Regi: 
John Krasinski 

Manus: Scott Beck, John Krasinski 

Skuespillere: John Krasinski, Emily Blunt, Millicent Simmonds, Noah Jupe 

Aldersgrense: 
15 år 

Merkelig nok er årets beste skrekkfilm laget av en komiker, noe fjorårets beste grøsser «Get Out» av Jordan Peele også var. 
Om det er som med klovner at komikere har et mørkt indre, vet jeg ikke. 
Men John Krasinski («The Office») leverer en original og fengslende film med både hjerteskjærende drama og neglebitende spenning. 

Filmen handler om at menneskene på jorden er nesten utryddet av vesener som tiltrekkes av lyd. 
Noen få familier har klart å overleve ved å være så stille som mulig, og bruker tegnspråk for å kommunisere. 
Moren i familien er imidlertid gravid med et nytt barn. 
Hvordan skal hun klare å føde uten en lyd? 
Og babyer er jo heller ikke akkurat lydfrie. 

Krasinski spiller selv en av hovedrollene mot sin kone Emily Blunt («The Girl on the Train»), og de leverer strålende prestasjoner sammen med de unge skuespillerne Millicent Simmonds og Noah Jupe. 
Rollene er krevende for historien formidles for det meste gjennom kroppsspråk og ansiktsuttrykk. 
Det aller største kunststykket er imidlertid at Krasinski har klart å lage en film om utenomjordiske vesener, som føles jordnær, troverdig og som treffer meg midt i hjertet. 
I tillegg er den full av hoppe-i-stolen-øyeblikk, og grøss på grøss. 
