Guillou skriver troverdig om paranoiaens tiår
Pratsom, men interessant roman om det politiske 1970-tallet. 

Dekkoperasjoner, hemmelige møter, telefonavlytting. 
Åttende bind i Guillous serie forteller om et anspent forhold mellom politisk venstreside og svensk etterretning. 

For en norsk leser gir denne noe pratsomme romanen et skremmende bilde av «svenske tilstander» på 1970-tallet. 
Det gjelder både hvor langt myndighetene kunne gå i jakten på mulige «terrorister», og hvordan en logrende presse spilte hemningsløst på frykt. 

Den svenske forfatteren Jan Guillou begynte å skrive på sitt livsverk «Det store århundret i 2011. 
Hver roman tar for seg et tiår på 1900-tallet, og den norske Lauritzen-slekten fra Osterøy er bøkenes gjennomgangspersoner. 

Slektens gjøren og laden binder sammen tiår og enkeltverk og gjør også serien til en typisk familiekrønike. 
Høstens bind er nummer åtte i den planlagte ti-bindserien. 

I romanen «De som dreper drømmer sover aldri» er den trettiårige advokatfullmektigen Eric Letang hovedperson. 
Han er sosialist, politisk aktiv på venstresiden og jobber for en palestinaorganisasjon. 
Dessuten er han barnebarn av avdøde Oscar Lauritzen. 

I det boken tar til, er sistemann av de tre brødrene som har vært sentrale i tidligere bind, nemlig onkel Sverre, død. 
Det er tid for arveoppgjør. 

Halvbitre familiekonflikter tilfører boken et visst spenningsnivå, men intrigene fordufter uten videre dramatikk. 

I sin litterære omgang med Lauritzen-slektens ve og vel blir dette bindet for overfladisk. 
Historien mangler nerve og klo. 

Nerver og klør finner vi derimot i bokens behandling av politiske spørsmål. 
Gjennom Eric Letangs politiske aktiviteter får leseren innblikk i svensk etterretning og deres behandling av venstreaktivister. 

Aktivistene mener at de blir avlyttet, noe som etter hvert viser seg å stemme. 
Guillou lykkes godt med å skape en paranoid stemning og samtidig forklare årsaken til at svensk etterretning holdt et ekstra våkent øye med aktivistene. 

Vi befinner oss tidlig på 1970-tallet, der vesttyske venstreekstremister som Baader Meinhof dreper uskyldige i terrorangrep. 
Myndighetene er på vakt mot radikalisering av sympatiserende grupper i Norden. 
Boken handler om hvilke metoder som blir brukt utover avlytting. 

Et kjapt søk på Google bekrefter at Jan Guillou skriver tett på eget liv i denne romanen, der sikkerhetspolitiet bruker metoder som å infiltrere venstreaktivistiske grupper. 

Agentene forsøker å oppildne medlemmene til voldelige terroraksjoner. 
Politiet får dermed anledning til å føre dem bak lås og slå. 

Eric Letang opplever drap på sin tyske kjæreste og tar med seg sin sønn til Sverige. 
I romanen brukes denne historien til å foreta et generaloppgjør med svenske avisers sensasjonshunger, og manglende uavhengighet til myndighetene. 

De reelle problemene som eksisterte med vesttysk terror på 1970-tallet gir en troverdig ramme rundt den hemmelige, statlige agentvirksomheten. 

Troverdigheten forsterkes ytterligere ved at Jan Guillou ble fengslet for å avsløre at dette pågikk i virkeligheten. 

Romanen gir med andre ord innblikk i faktiske hendelser og svenske myndigheters vilje til å bruke antidemokratiske midler. 
