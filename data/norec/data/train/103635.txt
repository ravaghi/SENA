Maria Mena:«Mellow» 

(Sony Music 

PS: 
Platen er i salg fra mandag 1. mars. 

Overbevisende fra lovende artist. 

Maria Mena har utviklet seg både som låtskriver og artist på sin nye plate, «Mellow». 
Tenåringen, som fikk et solid gjennombrudd og solgte over 40000 av debutalbumet «Another Phase», har med sitt nye album laget en variert og meget god popplate. 

Maria Mena har skrevet alle unntatt én melodi sammen med Arvid Solvang, og alle tekstene til de samme melodiene. 
Den siste av de tolv sangene på platen «So Sweet» er skrevet av Thomas Dybdahl, og her synger de to denne vakre duetten. 

Årets album viser Maria Mena fra en lysere side, der mye av musikken er gitarbasert, gode og varierte låter i et fengende, melodisk poplandskap. 
Hun viser også sin styrke i balladen «Shadow» i tillegg til gode raske sanger som «You're The Only One«, «Just A Little Bit» og «Sorry». 

Mena har fått et mer modent uttrykk i tekstene, som er hennes historier, fantasier, betroelser og følelser. 
Hun holder en slags sorgmunter tone, og er ikke så melankolsk og mørk som «Another phase» var. 

«Mellow» er en plate som overbeviser og viser Menas styrke som artist og formidler. 
«Mellow» befester Maria Menas stilling som en av våre unge, dyktige låtskrivere. 

Arvid Solvang har produsert «Mellow». 
