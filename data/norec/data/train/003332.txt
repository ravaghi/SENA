I am legend
Et filosofisk drama og en effektiv skrekkfilm. 

Den er nok tilnærmet det kommersielle i litt for stor grad, og lykkes ikke i alt den gjør, men gir oss et spennende scenario som matcher manges dagdrømmer og mareritt. 
Will Smith er dessuten solid nok i hovedrollen til å trekke folk på kino. 

Utryddet av virus 

Verdens befolkning er utryddet etter at et virus, som skulle kurere kreft, muterte. 
Will Smith spiller den immune vitenskapsmannen Robert Neville som er helt alene i New York, og forsøker å finne en kur mot viruset. 

Men helt alene er han likevel ikke. 
Når sola går ned kommer noe annet ut fra skyggene. 

Utrolige bybilder 

Hvem har vel ikke dagdrømt om å være helt alene i verden? 
Da kan ”I am legend” være verdt en titt. 
Et øde New York gir oss flere utrolige bybilder. 
”The big apple” er i ferd med å bli overtatt av natur og dyreliv. 
Bygningene ser ut som spøkelser. 
Stillheten er øredøvende. 

Filmens setting kunne knapt vært bedre. 
Regissør Francis Lawrence, som debuterte med ”Constantine”, viser nok en gang et talent for å skape et visuelt drømmescenario. 

Virker falskt 

Men så viser det seg altså at Robert Neville ikke er helt alene. 
Hva han har selskap av skal jeg ikke si, men dette er dessverre preget av data-animasjon som virker falskt. 

CGI-bruken er for lett å spotte i deler av filmen, og tar meg ut av fantasien. 
Det er merkelig at en film med dette budsjettet ikke har bedre effekter. 
Det ser nesten ut som om det har vært litt travelt. 

Logiske brister 

”I am legend” er et filmprosjekt jeg har hørt om i årevis. 
Faktisk så lenge siden at Arnold Schwarzenegger en gang var påtenkt hovedrollen. 
Men nå er det Will Smith som får æren i stedet, og han fungerer fint, selv om hans forsøk på å gjøre Neville litt gal og forvirret virker litt halvhjertet. 

Kanskje er det fordi han skjønner at filmen har noen gapende logiske brister? 
Men hva det er kan jeg ikke diskutere, for det ville ha avslørt for mye. 
Dette må du finne ut av selv! 
Og til tross for mine innvendinger, er ”I am legend” en interessant thriller 
