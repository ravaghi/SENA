Trådløs lader til iPhone
iPhone har ikke trådløs lading innebygd, men det betyr ikke at du ikke kan få det. 
Men bør du? 

Trådløs lading av smarttelefonen er svært praktisk. 

I stedet for å måtte plugge i en liten kabel hver gang man skal fylle opp batteriet med strøm, trenger man bare å legge den på en ladeplate. 

De siste årene har flere smarttelefoner kommet med innebygd støtte for trådløs lading. 
Du finner det i flere av Nokias Lumia-modeller, som 920 og 1520 og Googles Nexus 5. 

Tredjepart 

Det finnes også tilbehør som gir funksjonaliteten. 
Samsung tilbyr deksler til blant annet Galaxy S4 og Galaxy Note 3. 

Apple har enn så lenge ikke kommet på banen med noe til iPhone, men det finnes faktisk tredjepartsutstyr. 

Trådløst ladesett 

Vi var veldig spente da vi nylig mottok en av dem til test, men gleden ble fort omgjort til skuffelse, for her var det mye å sette fingeren på. 

Den trådløse laderen er fra den for oss ukjente tilbehørsprodusenten Linpow. 
I pakken følger det med et deksel og en ladeplate som sammen gjør at du kan lade iPhone uten en tråd. 

Det følger også med en strømadapter og en mikro-usb-kabel som gir strøm til ladeplaten igjen. 

Dekselet er av svart plast. 
Utseendemessig gjør det ikke så mye ut av seg. 
Det er ikke stygt, men heller ikke kjempelekkert. 
Det gjør dessverre også telefonen tykkere enn vi foretrekker. 

På innsiden av dekselet sitter en liten Lightning-kontakt. 
Å plugge telefonen til denne går helt greit. 
Ladekontakten sitter imidlertid løst, og det hendte flere ganger at det ble stående helt skjevt etter at vi tok telefonen ut igjen. 

Et annet problem er at det ikke er mulig å ha hodetelefoner plugget i mens dekselet sitter på. 
Å måtte ta det av og på hver gang man skal høre på musikk, er i grunn like tungvint som å plugge i ladekabelen hver gang man skal lade. 

Ikke helt uten problemer 

Å «sette telefonen til lading» er riktignok enkelt. 
Etter å ha festet på dekselet, er det bare å koble ladeplaten til strøm, og så legge telefonen på platen. 
I løpet av kort tid vil ladeprosessen settes i gang. 

Og det fungerer jo, men dessverre ikke like bra som vi skulle ønske. 
Vi opplevde av og til at telefonen ikke ville lade. 
Da måtte vi ta av og på dekselet for at det skulle virke igjen. 

Et par ganger fikk vi dessuten opp en melding på telefonen om at «dette tilbehøret støttes kanskje ikke», noe som typisk dukker opp når man bruker utstyr som ikke er sertifisert av Apple. 

Sperre mot tredjeparts Lightnings-utstyr 

Det innebærer at tilbehøret bygges etter Apples spesifikasjoner, og at produsenten betaler en lisensavgift for å få godkjent-stempelet som gjør at man ikke får den feilmeldingen. 

Ifølge 9to5Mac har Apple faktisk satt inn en sperre i iOS 7 mot tredjeparts Lightning-utstyr. 
I dette tilfellet fikk vi riktignok ladet, men vi er likevel litt skeptiske med tanke på tidligere historier om bruk av uoffisielt ladeutstyr. 

Bruk på eget ansvar 

Ved flere anledninger ble telefonen dessuten varmere enn normalt, og det gjør oss litt skeptiske til at utstyret tåler belastningen. 

Vi har ikke noe bevis på at akkurat denne trådløse laderen er farlig, men summen av problemer nevnt ovenfor gjør at vi ikke vil gå ut med en anbefaling heller, snarere tvert i mot. 

For dette er noe du bruker på eget ansvar. 

Laderen er dessuten ikke billig. 
Prisen er 499 kroner. 
Hvis trådløs lading er et must, kan det enn så lenge være lurere å velge en telefon fra en mobilprodusent som har skikkelige løsninger på plass selv. 

Det er for øvrig A-way som distribuerer og selger laderne her til lands. 
