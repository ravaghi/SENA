Janove Ottesen:«Francis' Lonely Nights» 

(EMI) 

Kaizers-vokalisten Janove Ottesen solodebuterer med engelske tekster. 

Janove Ottesen viser sin klasse som låtskriver og artist på solodebuten «Francis' Lonely Nights». 
Fjernt fra musikken til Kaizers Orchestra presenterer Janove her en vakker, lavmælt plate der han dyrker og fremhever singer/songwriter-tradisjonen. 
Her har han med Micke Lohse, Øystein Skjælaaen og Børge Fjordheim som musikere, mens Janove selv spiller kassegitar og Yngve L. 
Sætre har produsert. 

Musikalsk er dette en plate som både har vise- og popelementer i seg, et album med enkle, iørefallende melodier, ofte litt melankolske i uttrykket, med tidvis amerikansk inspirasjon. 

Mellommenneskelige forhold, kjærlighet og lengsel preger mange av sangene. 
«Francis' Lonley Nights» er en plate for stille, rolige høstkvelder med vakker musikk på CD-spilleren. 

Blant de mange stemningsfulle sporene på Janoves debutplate er den pop'ere «Juliet», de nedstrippede «Down to the Vertigans» og «Wonderful Show» samt den amerikanskinspirerte «Go Tell Her» - fire sanger som rager et lite hode høyere enn de andre. 
