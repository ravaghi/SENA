Låtanmeldelse:Donkeyboy - «Triggerfinger» 

Fra eselgutter til menn. 

«I studioet og lager nye hits», heter det forfriskende selvsikkert på Donkeyboys offisielle Twitter-konto. 

Man kan ikke si annet enn at de har sine ord i behold. 
Også etter «Triggerfinger», den første smakebiten fra et mulig nytt album. 

Det skal nemlig veldig mye til for at dette - den beste Donkeyboy-singelen siden «Sometimes» - ikke blir en slager over store deler av fjøla. 

Versene er riktignok mørkere og mer synthtunge enn vi er vant til - som hentet rett fra synthpopens glansæra. 
Men refrenget, sunget av kanadiske Kiesza (en enda mer tøysete Grimes, sånn cirka), er uimotståelig. 

Du husker det allerede etter første møte. 

Ikke bare husker du, du lengter tilbake til det: 
Donkeyboy er drivende dyktige, pirrende tilbakeholdne arrangører. 

Refrenget «misbrukes» ikke - vi hører det bare to og en halv gang - og dynamikken i overgangen mellom vers og forløsende refreng er både spenstig og overraskende. 

I sum: 
Et mer modent Donkeyboy, og fortsatt like gyllent kommersielle. 
Hatten av. 
