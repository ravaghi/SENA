Ei grenseløs reise gjennom Setesdal
52 musikere fra 18 forskjellige land er med og tolker tradisjonsmusikk fra Setesdal. 
Produsent Bjørn Ole Rasch fester grepet på en utmerket måte. 

Som oftest er det best med lett pop og fyrrig rock for mange av oss. 
Av og til gjør det godt å komme seg ut av komfortsonen som lytter også. 
Her er det en god mulighet til å gjøre det. 
Dette albumet, kalt "Ferd", handler ikke bare om folkemusikk fra Setesdal, men også om hvordan ektefølte og sjelfulle møter mellom musikere fra mange land kan skape noe sammen til et nytt univers. 

Nå er det nok slik at de mange tradisjonelle låtene fra Setesdal har overlevd sin basiske tilværelse uten at noen har tuklet så mye med dem. 
Her får de påfyll. 
Det skjer med at mange sangere og musikere fra 18 land har blitt invitert til å bidra fra sitt lands ståsted. 
Innspillingene er gjort med en interaktiv prosess med portable studioer slik at deltakerne kunne arbeide sammen med materialet. 

Det høres smektende og flott ut når musikere fra Indonesia, fra India og Iran, Kina og Mongolia, fra Palestina og Romania, leverer sine tilskudd til denne urnorske folkemusikken. 
Musikk har ingen grenser, og det var det Bjørn Ole Rasch, Annbjørg Lien, Hallvard T. Bjørgum og Kirsten Bråten Berg ville utforske da de satte i gang med denne usedvanlige reisen og dette spesielle samarbeidet. 

Mye skjer; det er mye å fordøye. 
Den heftige versjonen av "Fanten" framstår som et høydepunkt med sin heftige rytmikk. 
"Bånsullar" har en spennende utvikling fra begynnelse til slutt. 
Det meste er grenseløst, stilig og tøft utført med mange gode stemmer og mye fett felespill. 
Dette er musikk uten grenser, men med et midtpunkt i Setesdal sine lange og gode tradisjoner. 
