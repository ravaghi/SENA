Når jordmor må tilkalles
Edvard Hoems slektshistorie er best i kjente omgivelser. 

Pliktskyldig fortsetter Edvard Hoem å fortelle sin egen slektshistorie. 
Han dokumenterer og dokumenterer, selv der hvor kildene gir ham lite å ta fra. 
I stedet for å la folk forbli i fortidens mørke, dikter Hoem fram mennesker som faktisk har levd, basert på spinkle enkeltopplysninger. 

I årets roman er det hans tippoldemor Marta Kristine som skal fram i lyset. 
Hun arbeidet som jordmor i Romsdalen i 50 år, og er åpenbart en ruvende skikkelse i slektsmytologien. 

Første delen av boken er ikke ny, men så å si identisk med boka Hoem ga ut i 2008 på oppdrag fra Den norske jordmorforening. 
Det handler om den ustadige unge Marta Kristine, og hennes usannsynlige vei fram til å bli jordmor, i en liten bygd ved Romsdalsfjorden på begynnelsen av 1800-tallet. 

Men nå har Hoem funnet ut at resten av historien skal fortelles, og livet til «jordmor-Stina» nedtegnes utførlig, til hun dør som enke og syvbarnsmor i 1877. 
Man leser historien om en sterk og bestemt kvinne, som velger seg en mann med skjøre nerver, og får et hardt liv. 
Boka er åpenbart skrevet med ønske om å løfte fram tippoldemoren som et feministisk symbol, som nekter å godta betingelsene for en ung kvinne på begynnelsen av 1800-tallets bygde-Norge. 

I motsetning til i de foregående bøker, de langtrukne historiene om forfedrene som utvandret til Canada og USA, er Hoem langt bedre når han skriver om sine fjerne slektninger i kjente omgivelser. 
Romsdalens ville vær og kontrastfylte årstider skildres med en fortrolighet som blåser liv i fortellingen. 

Hoem har en nesten grenseløs beundring for sliterne, og romantiserer deres plikts- og arbeidsmoral. 
Kanskje prøver han selv å etterlikne dem. 
Og det er på godt og vondt. 
Det er nemlig i hyllesten av disse skjebnene han skriver best. 
Men det blottlegger også hans manglende evne til å begrense seg, til å se når noe er skildret grundig nok. 
Men så er det kanskje også hele poenget, at alt skal dokumenteres. 
Det svekker imidlertid romanen som fortelling. 
