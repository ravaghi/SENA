Nokia 3250
Nokia har sluppet en musikkmobil med imponerende funksjonalitet og et spennende design. 
Men fungerer den like bra som Nokia håper? 

Nokia har tross alt rett til å ha høye forventninger til denne telefonen. 
På papiret ser 3250 rett og slett eksepsjonell ut. 
Den har en imponerende liste funksjoner og spesifikasjonene er helt på høyden med det du kan ønske deg i 2006. 
Samtidig innfører denne mobilen et nytt og veldig spennende design. 

Spennende design 

For selv om den til å begynne med ser ut som en helt vanlig candybar-mobil merker du fort at Nokia 3250 skjuler mer enn som så. 
Nummertastaturet på telefonen kan nemlig vris 270 grader, noe som gir deg tilgang til musikksnarveistaster (ved 180 graders vridning) på forsiden av telefonen. 

Nokia har med dette funnet en genial metode for å spare plass. 
Allikevel betyr ikke dette at det er snakk om noen liten telefon. 
Mobilen veier nemlig hele 130 gram og størrelsen er på 104 x 50 x 20 mm. 
Nokia 3250 føles derfor ganske stor og klumpete, men den ligger godt i hånden, samtidig som tastene er ganske behagelige. 

Best på musikk 

Fokuset til 3250 er utvilsomt musikk, som den første XpressMusic-telefonen fra Nokia. 
Dette er musikkvaremerket til Nokia og det skal således ut i krigen mot Walkman-merkenavnet til Sony Ericsson. 
Etter en snau uke med testing er inntrykket at Nokias første XpressMusic-mobil overgår alt vi har hørt fra konkurrerende modeller. 

Lyden er helt suveren til å komme fra en mobiltelefon. 
Både høyttaleren på telefonen og det medfølgende handsfree-settet byr på en flott musikkopplevelse. 
Sistnevnte har også fjernkontroll, innebygd mikrofon og muligheten til å koble inn andre 3,5 mm jack-hodetelefoner. 
Telefonen kommer med et 512 megabyte microSD-minnekort som standard. 

Overføring av musikk er også like enkelt som du kan ønske. 
Via programvaren som følger med eller ved å dra filer rett over i telefonen fra Utforsker, kan du lynraskt få overført musikken din. 
Som du kanskje skjønner er vi mektig imponert over det Nokia har klart å få til med musikkfunksjonen i denne mobilen. 
Det lover godt for den neste XpressMusic-mobilen som skal dukke opp - den mye omtalte N91 (med fire gigabyte harddisk og trådløst nett). 

Fremdeles for tregt 

Om vi skal komme med en negativ kommentar om musikkfunksjonen i denne mobilen er det at det til tider går litt tregt å endre sanger. 
Men dette er beklageligvis et kjent problem som er knyttet til operativsystemet. 

Riktignok føler vi at denne mobilen er den raskeste Series 60-mobilen vi har testet og således har Nokia tatt et steg i riktig retning. 
Allikevel må du fremdeles regne med å vente opptil flere sekunder på noen av funksjonsvalgene. 
Når det er sagt må vi jo si at Series 60 uansett er et av de aller beste og stabile operativsystemene du får på en mobiltelefon i dag. 

Grøtete skjerm 

Skjermen overrasker derimot negativt på denne telefonen. 
Forventningene blir så høye når spesifikasjonene ligger på pulten. 
Derfor blir skuffelsen desto større når bildet på denne skjermen rett og slett ser grøtete ut. 
Nå skal det sies at Nokia ikke har sløst med oppløsningen på denne mobilen, som bare er på 176 x 208 punkter. 
Allikevel virker det som om flere av de andre telefonene vi har testet i det siste har bedre skjermer, selv om oppløsningen er den samme. 

Noe av grunnen kan nok være at skrifttyper og ikoner ser ut til å ha blitt antialiset i senk. 
Dette gjør riktignok sitt til at overganger og kurver ikke er fullt så hakkete som tidligere. 
Men hva hjelper vel det når Nokia sitter igjen med et litt grøtete totalinntrykk på skjermen. 
Nå må vi vel også innrømme at vi setter ganske store krav til skjermen og de aller fleste vil nok ikke ha noe problemer med skjermen på denne mobilen. 

Sliter med kameraet 

I tillegg til imponerende musikk har Nokia 3250 også blitt utstyrt med et kamera med to megapiksler oppløsning. 
Her har Nokia igjen tydd til design for å forbedre funksjonaliteten. 
For vrir du nummertastaturet 90 grader den ene eller andre veien starter kamerafunksjonen automatisk og du kan knipse i vei, med de samme snarveisknappene som MP3-spilleren bruker. 

Dette designet gjør imidlertid sitt til at det blir vanskelig å endre innstillingene på kameraet. 
Flere av de andre tastene på telefonen blir nærmest umulige å trykke på. 
En standard plassering bak på telefonen er noe vi ville satt langt mer pris på. 

Kvaliteten på kameraet er heller ikke blant de beste to megapikselkamerene der ute. 
Spesielt på kveldstid er kameraet ubrukelig, uten innebygd blitz. 
På dagtid i godt lys blir bildene ganske bra, men hvis det er kameraet som er viktigst for deg finnes det bedre mobiler der ute. 

Imponerende mobil 

Selv om Nokia 3250 har et par mangler må vi si at dette er den beste musikkmobilen vi har testet det siste året. 
Musikkfunksjonene er alene nesten verdt prisen på snaue 3 500 kroner, men denne mobilen er i tillegg stappfull av andre funksjoner som imponerer, som rask dataoverføring via EDGE, trådløs stereolyd og ypperlig synkronisering med PC-en. 
Batterilevetiden kunne godt vært litt bedre, men setter du den til lading være kveld vil du ikke oppleve noen problemer. 

Personlig må undertegnede si at Nokia 3250 er en telefon jeg godt kunne tenkt meg å bruke i en lang periode fremover. 
Enkelheten i denne avanserte mobilen gjør dette til en vinner og musikkfunksjonen gjør sitt til at Sony Ericsson må se seg over skulderen - for nå har Nokia tatt opp hansken. 

Tekniske data for Nokia 3250 
