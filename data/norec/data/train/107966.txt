Muskelmoral i én dimensjon
Regi: 
Kevin Bray. 
Med: 
The Rock (Dwayne Douglas Johnson), Neal McDonough, Johnny Knoxville, Kristen Wilson. 
Am. drama/action. 
15 år. 

Muskuløs krigshelt vender hjem og gjenoppretter rettferdighet samt industri i skakk-kjørt småby. 
Med balltre. 

Okay, den er «velskapt». 
Akkurat så velskapt, muskuløs og rettroende som sin hovedperson: den hjemvendte muskelbunt av en krigshelt, som i såkalt rettferdig harme rydder opp i småbyens maktmafia - med balltre. 
Ett hevntokt av mange i en milelang, amerikansk tradisjon, med aner tilbake til virkelighetens hårda bud i landet for «the selfmade men». 

Det er hevnens generelle glede pakket i cellofan med sløyfe: 

Det aldeles rettferdige hevntokt utført av den perfekte muskelbunt. 
Som først slår ned småbyens korrupte maktmisbrukere, dernest tar over deres plass med sheriffstjerne på brystet. 

Ikke bare overvinner han ondskapen med overgripernes egne midler og moralen på sin side. 
Han stabler (egenhendig?) byens gamle stolthet, et nedlagt sagbruk på bena. 

Det er muskelmoral i én dimensjon. 
En tilstand så lykksalig som den kun kan bli når den ene har all rett på sin side og den annen all fornøden skyld. 

ELLEN MARGRETHE SAND 
