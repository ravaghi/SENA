Greg Graffin:Fridager på landet 

Ikke alt er like minneverdig, men Bad Religion-vokalisten har stemmekraften som skal til. 

Greg Graffin: 
"Millport" (Anti/Playground) 

Veien fra pønk til country kan være kort, noe vi kjenner fra Ryan Adams, Elvis Costello, John Doe og Ottar Stangeland. 
På slutten av 70-tallet fikk vi også sjangeren kupønk, med røtter i Storbritannia og California. 

En som hopper lekende lett over gjerdet, er Greg Graffin. 
Siden 1979 har han sunget pønk med Los Angeles-bandet Bad Religion, men har også gitt ut to soloalbum med folk og americana. 
Nå følger han opp med et tredje, preget av 70-tallslyden fra Laurel Canyon. 

Han har med seg medlemmer fra pønkbandet Social Distortion, mens Brett Gurewitz fra Bad Religion er produsent. 
Denne gjengen gir oss countrygospel i "Time of need" og bluegrass i "Echo on the hill", pluss en historieleksjon i "Lincoln's funeral train". 

Noe smaker mer av stiløvelse enn godt er, men Graffin hadde helt sikkert gjort det bra som countryrocker på permanent basis. 

Beste spor: 
"Too many virtues", "Time of need", "Waxwings". 
