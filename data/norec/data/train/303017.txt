- «The Cabin» plasserer seg et sted mellom Barry White og Jarle Bernhoft
Ylvis' nye video er morsom, men har ikke samme hitpotensiale som «The Fox». 

MUSIKKVIDEO: 
Musikalsk humor er en øvelse som skal utøves med nennsom hånd. 

Dét begynner det å bli en stund siden Ylvis viste oss at de ikke har noen problemer med, og det har i grunnen bare vært et spørsmål om tid før resten av verden virkelig skulle oppdage med hvilken gjennomført eleganse de balanserer parodi og kopi. 

Typisk norsk 

«The Fox» la med sin universelle tematikk alt til rette for internasjonal appell. 
Der kan «The Cabin» bli en hardere nøtt å knekke. 

Denne gangen er det nemlig noe av det mest urnorske som får gjennomgå: 
Hyttekulturen. 
Og humoren ligger nettopp i gjenkjennelsen av alle de håpløse tingene vi nordmenn elsker hyttelivet vårt for: 
Den lange reiseveien, den trange plassen, sammensuriet av ulikt servise, de manglende kortene i kortstokken. 

Musikalsk kontroll 

Det betyr ikke at dette er mindre morsomt. 
Tvert imot. 
Og akkurat som Ylvis-gutta treffer detaljene klokkereint innholdsmessig, viser de full kontroll over det musikalske. 

«The Cabin» plasserer seg et sted mellom Barry White og Jarle Bernhoft, og pøser på med typiske sjangergrep som buldredyp vokal, silkemyk koring, sexy orgel og seig bass; nok til at vi skjønner overdrivelsen, men så riktig utført at det er lite å utsette på resultatet. 

Men det er sammenhengen mellom innhold og musikk som setter prikken over i-en. 
Den sexy, intense og luksuriøse innpakningen understreker det latterlig absurde i opphøyelsen av det enkle, hverdagslige og upraktiske hyttelivet. 

Ingen «ordentlig» hitlåt 

Det er likevel tvilsomt om «The Cabin» vil få det samme gjennomslaget som «The Fox», også her til lands. 

For selv om gutta selv bedyrer at de ikke forsøkte å lage noen «ordentlig» hitlåt, er det i praksis det de har gjort. 
Det er liten tvil om at mange har latt seg fenge av et hektende refreng og tidsriktig lydbilde — noe «The Cabin» ikke kan vise til på samme måte. 
Du havner ikke på toppen av VG-lista og spillelistene til riksdekkende radio (for å holde oss til det lokale) bare fordi du har en morsom video. 
