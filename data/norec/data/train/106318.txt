Nas:«Hip Hop Is Dead» 

(Def Jam/Universal) 

En av tidenes mest høyprofilerte hiphop-konflikter, mellom Nas og Jay-Z, får sin lykkelige kulminasjon i at førstnevnte gir ut plate på sistnevntes selskap. 
Endog med en låt hvor de tidligere kamphanene rapper sammen. 
Vi blir visst alle eldre. 

Nas tilhører den ulykksalige gruppen artister hvis debutalbum alltid vil overskygge deres senere bragder, men i hiphop'ens seniorliga er han likevel blant de sikreste kvalitetsleverandørene. 

Dét høres kanskje ikke så sexy ut, og det er det vel ikke heller - dette er trygg østkystlyd som ikke går langt utenfor allfarvei, men det barker hardt nok til å forsvare mesteparten av timen det hele varer. 
Et av pusterommene, «Not Going Back», er produsert av Stargate, en pen, stillferdig duett hvor Nas har med seg kona Kelis. 

Nas' muskuløse stemmebånd, smidige flyt og skarpe tekster er intakte; mannen har mye på hjertet. 
Tittelen er neppe veldig alvorlig ment; «Hip Hop Is Dead» er snarere lyden av at genren er blitt godt voksen, enkelte av dens utøvere likeså. 

ANBEFALTE KJØP: 
«Where Are They Now», «Black Republican», «Can't Forget About You» 

THOMAS TALSET 
