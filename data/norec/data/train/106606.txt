Fountainheads:«Album Of The Day» 

(daWorks) 

Refrengsterk, men ujevn debut. 

Dette bandet har eksistert siden før årtusenskiftet, men er først nå klare med debutalbumet, hvilket sikkert er like greit. 
Låtkvaliteten er nemlig høyst variabel, men Fountainheads har kommet opp med enkelte kraftfulle refrenger som gjør dem skreddersydde i radio-sammenheng. 
Uttrykksmessig kan de beskrives som den hissige powerpop-utgaven av Briskeby med Surferosas energi. 
Produksjonen er nesten for forseggjort, noe som - forsterket av Lucy Swanns stemme - gjør at de svakere låtene blir noe endimensjonale, slik de har lett for å bli i denne genren. 
Men Fountainheads er iallfall rause med ekstrastoffet på denne platen (egen video- og live-DVD), og har definitivt noe å komme med når resten av låtene sitter like godt som refrengene på sine beste sanger. 

ANBEFALTE KJØP: 
«You'll Be Alright», «Circles», «All I Want», «Got To Go» og «Perfect». 
