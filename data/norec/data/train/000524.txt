Bulletstorm
Det er kun din egen kreativitet som setter grenser i dette spillet. 

Bulletstorm er et ekstremt voldelig, men totalt useriøst spill. 
Voksne mennesker over 18 år må gjerne kose seg med dette spillet, men hold det unna barn. 

"Killing is an artform", det mener rollefiguren Greyson Hunt i spillet Bulletstorm. 
Dette utsagnet er ett av mange som setter standarden for hva du får servert i dette førstepersons skytespillet fra Epic Games og People Can Fly. 

For Bulletstorm går nemlig ut på å ta livet av flest mulig folk på en så kreativ måte som mulig. 
Og jeg kan bare si det med én gang - dette er et sykt, sykt spill, men dæven så kult det er! 

Handlingen i Bulletstorm foregår i fremtiden. 
Rollefiguren din Greyson, er ute på et realt hevntokt når han og teamet hans krasjlander på planeten Stygia. 
Her kryr det av bad guys i form av hardbarka kriminelle, mutanter, kjøttetende planter og gigantiske monstre. 
En ganske så koselig plass, med andre ord! 

Målet er å ta hevn på en korrupt general og å komme seg av planeten som er i ferd med å bli ødelagt. 

Vanvittig action 

Hvis du er glad i helsprø action, så kommer du til å elske Bulletstorm. 
Du har et bredt utvalg av de villeste våpen til rådighet, og det er ingen mangel på fiender du kan bruke dem på. 

Du kan velge tre våpen du kan bytte mellom til enhver tid. 
Hvert våpen har også en ekstrafunksjon som gjør mer skade og som ser ganske heftig ut. 
I tillegg har du også en enhet på venstre hånd som kan kaste ut et slags tau, eller en pisk av energi. 

Med denne kan du dra til deg fiender og gjenstander, noe som er veldig praktisk når en fiende ligger i dekning og skyter på deg. 

Første gang jeg sprengte flere fiender i lufta samtidig, og teksten “gang bang” dukket opp på skjermen, lo jeg ganske så godt! 

Blodsprut, gørr og løse kroppsdeler i ulike biter fyller skjermen når du lar dine våpenferdigheter utfolde seg. 

Utviklerne har vært en smule kreative når det kommer til belønningssystemet i spillet. 
Spillet belønner deg for å drepe fienden på syke måter. 

Du får poeng for å utføre såkalte "skillshots", som kan være alt fra å skyte en kar i ballene, spidde en fyr på en kaktus, kappe av hodet eller rett og slett sprenge en fiende i filler. 

Med poengene du får kan du oppgradere våpen og kjøpe mer ammunisjon. 

Skillshot-systemet har fått en del kritiske røster til å heve seg. 
At du blir belønnet for å drepe så groteskt som mulig er én ting, men det blir heller ikke bedre ved at "gagging reflex", "double penetration" og "gang bang" er navn på ulike skillshots du kan utføre. 

Du tar kanskje referansene? 
Første gang jeg sprengte flere fiender i lufta samtidig, og teksten "gang bang" dukket opp på skjermen, lo jeg ganske så godt! 
Dette blir imidlertid litt i drøyeste laget for noen. 

Ikke for barn! 

I USA har det vært mye debatt rundt Bulletstorm etter at Fox News gikk ut med at spillet kan føre til en økning i voldtekter. 

Dette utsagnet er for meg helt absurd. 
Hvis du er en voksen, oppegående person, så er det ingenting i veien for å la seg underholde av Bulletstorm. 
Tvert imot! 
Spillet er dessuten så overdimensjonert og ekstremt at det ikke finnes et fnugg av realisme i det. 
Dermed blir det ikke like forkastelig å ha det hysterisk morsomt med den sprø blandingen av vold og pornoreferanser. 

MEN, hold for all del barna dine unna dette spillet! 
Bulletstorm har aldersgrense 18 år av en grunn. 

Flerspiller på nett 

Handlingen i enkeltspillerdelen er ikke akkurat revolusjonerende, men likevel ganske underholdende. 

For min del så hadde spillopplevelsen blitt enda bedre hvis det hadde vært mulighet for flerspiller i historiemodusen. 
Det hadde vært vanvittig kult å gå gå gjennom dette spillet med en kompis på laget. 

Vil du spille på lag med andre levende vesener må du på nett. 
Du kan spille med to til fire spillere, ukjente eller venner. 
Modusen kalles "Anarchy" og her skal du overleve runde på runde mot hardere og hardere fiender. 
Du må også få et visst antall skillshot-poeng for å gå videre til neste runde. 

Her har utviklerne gjort noe jeg synes er utrolig kult - for å få nok poeng til å vinne en runde, må du og dine lagkamerater samarbeide. 
På hver runde får dere ulike utfordringer som dere MÅ utføre sammen for å få poeng. 
Utfører du utfordringen alene feiler dere oppdraget. 

Dette er en stilig måte å få folk til å samarbeide på, men det skal sies at dette selvsagt fungerer best når man spiller med bekjente, enn når man samarbeider med tilfeldige spillere på serveren. 

Et stort minus med flerspillerdelen er at det ikke er mulig å spille sammen lokalt. 
Det hadde vært fantastisk morsomt å spille sammen med kompiser som sitter i samme sofa. 
Bulletstorm hadde for eksempel gjort seg godt på gutte- eller jentevorset(!) før en kveld på byen. 
