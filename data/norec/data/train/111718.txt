Jan Garbarek Group - «Dresden.In Concert» 

(ECM/Grappa) 

Jan Garbarek har med sin særegne tone og melodiske landskap utviklet sin egen genre: 
Garbarek-musikk. 

Her er impulser fra jazz, pop, folkemusikk, poesi og en rekke andre kilder smeltet sammen til et uttrykk som bærer hans umiskjennelige preg. 

Sjelden låter det bedre enn på dette konsertopptaket. 
Garbarek spiller så det gnistrer, og gir samtidig stort rom til sine funklende medmusikere. 
Tangentspiller Rainer Brüninghaus og trommeslager Manu Katche har vært med Garbarek lenge, den brasilianske bassisten Yuri Daniel kom med rett i forkant av denne innspillingen. 
Samspillet er sjeldent intuitivt med et rocka driv som kan fylle et stadion. 

Her er frigjørende energiutladninger som «Paper Nut», calypsoen «Once I Dreamt A Three Upside Down», og forrykende «Nu Bein'» med Garbarek på seljefløyte sammen med assosiasjonsrike, meditative melodistrekk som «There Were Swallows». 
En av høstens selvsagte platekjøp. 

ANBEFALTE KJØP: 
«Paper Nut», «Rondo Amoroso», «There Were Swallows», «Once I Dreamt A Three Upside Down», «Nu Bein'». 
