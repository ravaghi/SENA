Ektefølte nødrim
Maria Mena er tilbake med en storslagen popballade om kjærlighet som går til helvete. 
Hør eksklusiv smakebit og les anmeldelsen her. 

Ingen kan beskylde Maria Mena for å være mystisk. 
I løpet av sin tretten år lange musikkarriere har hun gitt oss et utall fengende, selvutleverende poplåter om eget liv, og du trenger ikke dykke spesielt dypt ned i kongerikets sladrepresse for å skjønne at det nok er tilfellet her også. 

Produksjonen er detaljrik og fin. 
Kledelig luftig, beskjeden og pianobasert på versene, tyngre og større i refrengene. 
Følsomme strykere over hele linja. 
Bridgen er en studie i frysningfremkallende, Coldplaysk gitarpop. 
Innmari fint, men helt i grenseland for hva man kan gjøre uten å tilby Chris Martin en del av royaltypotten. 
Låta har i det hele tatt fått en vakker, men litt tannløs og forutsigbar innpakning. 

Mena synger både sårbart og kraftfullt, og spesielt i refrengene kommer hun til sin rett. 
Det føles som alt kan rakne når som helst, og det er vanskelig å ikke la seg rive med. 
Det gjør vondt langt inni hjerterota når hun leverer låtas siste "I Don't Wanna See You With Her" med porøs røst og stor patos. 

Gjenkjennelsesfaktoren i teksten er stor: 
Ekskjæresten har fått ny kjæreste. 
Det suger. 
Min største kjepphest er Menas tidvis ukritiske omgang med rim. 
Refrengene er utstyrt med enderimene Face / Embrace / Place og Moved on / Strong / Long. 
Irritasjonen legger seg riktignok litt etter noen gjennomlyttinger når låtas andre kvaliteter kommer tydeligere frem. 

Totalt sett er dette godt gjennomført, men også veldig forventet. 
Det blir spennende å se om plata byr på større overraskelser. 

Låta har premiere i onsdagens Christine, klokka 13.03 på P3. 
