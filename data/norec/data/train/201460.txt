Kuvings Whole Slow Juicer
Juicer som kombinerer det beste fra presser og sentrifuger, står likevel ikke til mer enn terningkast to. 

Kuvings whole slow juicer har lenge vært en snakkis blant ihuga juicere. 
Det skjønner vi godt. 

Juiceren kombinerer det lettvinte fra sentrifugene (ikke noe hakking og kutting) med det gode resultatet fra juicepressene: 
Mindre luftbobler, og en juice som ikke skiller seg så fort. 

Nå er den tilgjengelig i Norge, og vi har testet. 
Dessverre kom den litt til kort. 

Her kan du lese mer om forskjellen på juicesentrifuger og juicepresser. 

Slik testet vi 

Vi har gått igjennom vårt faste repertoir av frukt- og grønnsaksjuicer, samt brukt juiceren jevnlig over et par uker. 
Vi har juicet det meste, alt fra gulrøtter og ingefær til appelsiner, epler, grønnkål og mynte. 

Dette er Kuvings Whole Slow Juicer 

Innholdsfortegnelse: 
Slik testet viDette er Kuvings Whole Slow JuicerI brukLitt for mange detaljerKonklusjon: 

Den består av litt flere smådeler enn vi er vant til, men den er enkel å montere. 
Små røde og hvite prikker indikerer hvor delene skal settes. 

I selve røret der frukten skal presses ned er det et par små og store plastskiller, styrepinner om du vil, som skal hjelpe til for at støteren vi bruker for å presse frukten nedover, skal havne i spor. 
Vi skjønner ikke helt hvorfor. 
Dette er mer til sjenanse enn hjelp. 

Som du kan se på bildet over: 
På tuten er det en smart åpne og lukkefunksjon, som gjør at du kan bestemme når du vil tappe juice i glasset. 

I tillegg følger det med smarte spesialbørster som skal gjøre rengjøringen enklere. 

I bruk 

Juiceren består av ganske så mange deler, men når vi først har gjort det én gang, er den enkel å montere og demontere. 
Den har to trinn: 
Fremover og bakover, noe som kan være greit om den skulle finne på å kjøre seg fast, eller for å få løs småbiter. 
Dette opplevde forøvrig ikke vi da vi vi testet. 

Juiceren er også relativt stillegående, og kan fint brukes grytidlig om morgenen, selv i små byleiligheter, uten at man vekker resten av husstanden. 

Som flere av de forrige juicerne vi har testet skal denne ta hele frukter. 
Med trykk på skal. 
Det gjorde den ikke. 
Dessverre måtte selv helt vanlige store grønne epler gi tapt. 
Ikke bare måtte de trimmes ganske kraftig på siden for å få plass fordi de var for store, men eplene satt seg fast på de små «styrepinnene». 
Resultatet? 
Vi måtte frem med kniv og skjærebrett likevel. 

Det holder med grovkutting, men vi må fortsatt dele opp det aller meste. 
Mykere frukter og grønnsaker, som agurker, appelsiner (uten skall) og store ananasbiter klarte vi fint å presse rundt styrepinnene. 

Juicen som kommer ut, har vi imidlertid ingen ting å utsette på. 
Det er en god juicer, selv om den bommer på salgsargumentet om at den skal kunne håndtere hele frukter. 

Litt for mange detaljer 

Det er viktig med detaljer, og Kuvings mange små og store detaljer er med på å gjøre den til en knakende god juicer. 
Dessverre blir det da ekstra komplisert og klønete og vaske. 

Det følger forøvrig med to smarte spesialkoster for å komme til i små kriker og kroker, og en smart spesialvasker for filteret. 
Vi ville likevel foretrukket å kunne skylle godt av og ha alt i oppvaskmaskinen, men vi skjønner at dette vil slite på delene, og følger følgelig bruksanvisningen som angir at alt skal vaskes for hånd. 

Det blir rett og slett litt som Angel Slow Juiceren vi testet tidligere. 
Den presser væske ut av alt, til og med mandler, men likevel vil vi ikke ha den i hus, fordi det går med like mye tid til å vaske og tørke som til å lage selve juicen. 

I tillegg må man vaske opp med én gang, for fruktrester har som kjent en tendens til å lime seg fast. 
Det kan bli problematisk inne i alle krikene og krokene. 
Det blir litt i overkant mye for oss på morgenen, så her kan vi garantere at juiceren hadde endt opp som skapfyll. 

Konklusjon: 

Kuvings Whole Slow Juicer leverer absolutt en god og velsmakende juice, slik vi personlig foretrekker det fra en juicepresse. 
Likevel kommer den litt til kort 

Når den i tillegg til å være klønete og tidkrevende å vaske, ikke leverer på det området som må sies å være selve salgsargumentet - juice hele frukter og grønt- kan vi ikke gi den mer enn terningkast to. 
Til fire ganger prisen av for eksempel Wilfas JuiceMaster må man kunne forvente mer. 
Denne er hakket mer effektiv, men det er og blir fortsatt en maskin for spesielt interesserte. 

Takk til Sunnere.no for lån av juicer 
