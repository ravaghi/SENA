Switch
En ærlig og god sjangerfilm! 

Switch” er ”Karate Kid”, der karate er byttet ut med snowboard. 
Det er det ikke jeg som sier, men de som står bak filmen. 
Produsent Jørgen Storm Rosenberg og regissør Ole Martin Hafsmo har laget en ærlig sjangerfilm og gjør nesten alt riktig! 

Følelsen av å ha sett det før er absolutt til stede, men når det er så velgjort som dette, gjør det ingenting. 
Alle med en alder som slutter på ”ten” bør i alle fall komme seg på kino og se ”Switch”! 

Flink på snowboard 

Mikkel (Sebastian Stigar) flytter fra Oslo til Voss med mora si, og inn i en leilighet de leier av den gamle hippien Tommen (Peter Stormare). 

Så blir Mikkel betatt av Nina - og omvendt. 
Men hun er egentlig sammen med bølla Gaute, som gjør livet surt for Mikkel. 
Han forstår at om han skal kapre jenta og sette seg i respekt er det bare en ting som gjelder: å bli flink på snowboard! 

God sjangerfilm 

”Switch” er nok en smule forutsigbar. 
Men her gjør det altså ingenting. 
Jeg forventer at den skal utspille seg slik den gjør. 
Ellers hadde det ikke vært en god sjangerfilm. 

Jeg liker historien. 
Jeg liker folka i den. 
Jeg liker foto, lydlegging, musikkbruken, klippingen og jeg digger de filmene ”Switch” forsøker å ligne. 
Jeg har aldri sett noe galt i å etterligne gode filmer, bare man makter å gjøre det godt selv. 

Sjarmerende underdog 

Sebastian Stigar er en sukkerklump som tenåringsjenter vil spise levende. 
Han leverer det hovedrollen trenger, en sjarmerende underdog-faktor som gjør ham lett å like. 
Peter Stormare er en perfekt Miyagi-mentor og stjeler mange scener med sin avslappede Dude-fremtoning. 

Espen Klouman Høiner er uvanlig effektiv som filmens bad guy. 
Han har ikke mange scenene å gjøre det på, men etablerer kjapt Gaute som en utmerket fiende! 
Bare Ida Elise Broch faller litt igjennom som Nina, men det er ikke hennes skyld. 
Hun har bare fått altfor lite å gjøre her. 

Kul og fartsfylt 

”Switch” kjører elegant slalom gjennom velkjent terreng! 
Den bygger på godt brukte elementer, men forteller en kul og fartsfylt historie med herlig humor i flotte postkortomgivelser. 

Skal en norsk film noen gang dra ungdom på kino, så må det være denne! 
Hvis ikke skal jeg personlig rase ned den sorte løypa på Voss på snowboard. 
Og jeg kan ikke kjøre snowboard. 

Så du må se den! 
