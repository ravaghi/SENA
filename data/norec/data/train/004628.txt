Unfriended
Skrekkelig tidsriktig SoMe-thriller. 

Vi har sett mange filmer de siste årene der sosiale medier har vært i bruk, men ingen går så kraftig til verks som skrekkthrilleren Unfriended. 

Her foregår nemlig hele handlingen på en dataskjerm, og det fungerer bedre enn du tror. 

Riktignok har handlingen visse trekk som virker mer lattervekkende enn skremmende. 
Og den velger noen enkle utveier som irriterer litt. 

Men Unfriended får pluss i margen for en definitivt annerledes måte å fortelle en historie på. 

Blir hacket av død jente 

En gruppe venner (Shelley Hennig, Matthew Borer, Courtney Halverson, Moses Storm, Will Peltz, Renee Olstead og Jacob Wysocki) chatter på Skype når en ukjent bruker plutselig blander seg inn. 

De greier ikke å slette vedkommende, som påstår at hun er Laura, jenta som begikk selvmord nøyaktig ett år tidligere. 

Og snart begynner brukeren å implisere vennene i Lauras skjebne i flere sosiale medier. 
Er det noen som hacker dem, eller er dette et cyberspøkelse på jakt etter hevn? 

Historien er altså skrekkelig tidsriktig. 
Her kommuniserer ungdommene på Skype, Messenger og Facebook, samtidig som de hører musikk på Spotify, ser bilder på Instagram og videoklipp på YouTube. 

Alt skjer på skjermen til Blaire (Shelley Hennig), som multitasker oss gjennom historien med skjermvant kontroll. 
Det skjer noe til stadighet. 

Det eneste som taler mot fortellerteknikken, er at Blaire til stadighet bruker museknappene for copy/paste og programbytte der vi andre bruker snarveier på tastaturet. 

Litt komisk skrekk 

Dette er en skrekkthriller, men virkemidlene er enkle å gjennomskue. 

Hver gang det skal bli skummelt, oppstår det dårlig nettforbindelse med rykk og napp, slik at vi skal skvette når det plutselig dukker opp noe fælt. 

Også når lyden i blant fades ned, kan du banne på at det kommer en høy Skype-lyd som skal få deg til å hoppe i stolen, uten at det virker så godt. 

De små øyeblikkene med skrekk virker også litt malplasserte og litt komiske. 

Men de ukjente skuespillerne i filmen er flinke til å bli gradvis mer skremte over det som skjer på skjermene deres, samt at den georgianske regissøren Levan Gabriadze er dyktig til å holde energien i historien på et stadig stigende nivå. 

Unfriended blir kanskje ikke husket som en av 2000-tallets beste skrekkthrillere, der står konkurransen mellom filmer som The Ring, 28 Days Later, It Follows og La den rette komme inn. 

Men jeg liker hvordan den eksperimenterer med dagligdags databruk for å fortelle en litt skummel historie 
