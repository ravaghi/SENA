Spillanmeldelse:Halvveis blink med Toy Story 

«Toy Story Mania» er basert på filmklassikeren med nesten samme navn, men her går handlingen kun ut på å skyte på blink. 

Hvem husker vel ikke filmen Toy Story, som var en hit blant både barn og voksne? 
Ja visst er det hyggelig med et gjensyn med dette universet. 
Men ikke forvent deg spennende eller intrikat handling. 
Spillet går hovedsakelig ut på å skyte på blink. 

Barnet kan velge om det vil spille som Woody eller en av de andre karakterene. 
Man får i oppdrag å gå inn i ulike skytetelt, der man skal skyte ned diverse gjenstander - alt fra leker til paier. 
Slik opparbeider man seg poeng, og kan gå videre til neste telt. 

I tillegg er det diverse minispill. 
Barnet kan velge om det vil spille alene eller sammen med opptil tre andre. 
God lørdagsunderholdning for familien, tenker du? 

Dessverre går man ganske fort lei av å skyte. 
Og 3D-delen er ikke mye å skryte av - jeg merket nesten ikke forskjell og da føltes det meningsløst å sitte med pappbrillene på. 

Jeg savner også utfordringer på andre plan. 
Selvsagt trenger ikke alle spill å være pedagogiske. 
Men det går an å stikke inn en hjernenøtt hist og her - om enn bare for variasjonens skyld. 
Det kunne brutt opp ensidigheten litt. 

Det er positive sider ved spillet også: 
Det er naturlig nok på norsk, med originale stemmer fra filmen. 
Dermed blir spillet enklere og mer personlig for barna - og gjenkjennelig for voksne medspillere. 

Spillbarheten er god. 
Og universet er sjarmerende - men dette får de gratis fra filmen. 
