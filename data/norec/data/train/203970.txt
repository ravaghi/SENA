Utholdende kameramobil fra Asus
Nå satser Asus i det norske mobilmarkedet. 
Zenfone 4 er først ut i den nye 4-serien, og vi har testet den. 

Asus er kanskje ikke et merke man forbinder med mobiltelefoner, men sannheten er at selskapet har hatt en rekke modeller i markedet i flere år. 
I januar omtalte vi blant annet Zenfone Zoom 3, som blant annet kunne skilte med en imponerende batteritid. 

I Norge har imidlertid ikke Asus hatt noen offisiell mobilsatsing, men med lanseringen av Zenfone 4-familien, skjer det endelig denne høsten. 
Først ut er modellen som ganske enkelt heter Zenfone 4, en mellomklassemodell med spesielt sterk fokus på gode fotoegenskaper og god batteritid. 

Klassisk smartmobil-design 

Mobilen har en solid, klassisk design med avrundede kanter og størrelse som er bare noen millimeter mindre i høyden enn iPhone 8 Plus. 
Bredde og tykkelse er omtrent identisk. 
Så er da også skjermen like stor, 5,5 tommer, det er brukt IPS-panel og oppløsningen er også her full HD 1.080 x 1.920 piksler. 

IPS-panelet gjør at du kan betrakte skjermen fra nær sagt død vinkel, lysstyrke og kontrast er også helt på høyde med det beste i denne prisklassen. 
Skjermen er dekket av et hardt lag med Gorilla glass. 

Under skjermen sitter en hjem-knapp med integrert fingeravtrykkleser. 
Den er kanskje ikke den aller raskeste vi har testet, men sørger for å logge deg på så raskt at det aldri er noe vi tenker på tiden den bruker som noe ankepunkt. 

På høyre side sitter knapper av/på-knapp og knapper for justering av lyden. 
Spiller du av musikk, bruker den en høyttaler i bunnen og den som ligger mot øret, for å skape en slags stereoeffekt (med trykk på «en slags», for det er den samme spinkle lyden det er snakk om, som på ni av ti mobiler på markedet. 

Lyden i høyttaleren fra øret er imidlertid helt toppers til samtaler, og mikrofonen er også helt OK til telefonibruk. 

Følger med deksel 

Baksiden av mobilen er av metall, og den er glatt. 
Ikke fullt så glatt som på konkurrenten Honor 9, men glatt nok til at den lett sklir på glatt underlag. 

Asus har gjort noe så originalt som å legge ved et gjennomsiktig silikondeksel til den, helt uten kostnad. 
Det er et eksempel til etterfølgelse! 

Batteri som varer 

Bruken av metall betyr samtidig at Zenfone 4 ikke har støtte for trådløs lading. 
Her må du bruke kabel, nærmere bestemt en USB-C-kabel, for å lade det kraftige 3.300 mAh-batteriet. 

Ja, vi kan like gjerne avsløre det med det samme: 
God batteritid er en av de tingene vi likte aller best ved denne mobilen. 
Etter en dag med ganske hyppig bruk, er batterinivået ved leggetid ofte mellom 50-60 prosent. 

Med andre ord er det stor sannsynlighet for at det kan gå et par dager mellom hver lading - noe som fortsatt er tommel opp i 2017. 

Tilpasset Android Nougat 

Dette er en modell som kjører Android 7.1.1 Nougat, med noen Asus-apper og tilpasninger. 
Sveiper du for eksempel oppover på hjemskjermen, får du fram hurtig-menyen Administrer hjem. 

Den generelle brukervennligheten er helt på høyden - selv om enkelte av Asus-appene ikke nødvendigvis gir deg en mye bedre opplevelse enn standard Google-appene. 

Kamera med ekstra bredt utsnitt 

God batteritid har vi alt skrytt av - men i markedsføringen av mobilen er det imidlertid fotoegenskapene Asus bruker mest spalteplass på. 
Mobilen har et frontkamera på 8 megapiksler, samt to hovedkameraer - ett på 12 megapiksler med optisk stabilisator og maks blenderåpning på f/1.8, og ett supplerende «hjelpekamera» på 8 megapiksler. 

Mobilen er i stand til å kombinere eksponeringer fra disse to kameraene samtidig, slik at du kan ta bilder med svært god vidvinkel. 
Det betyr mindre rygging for å få med deg hele storfamilien i bilderammen. 

Funksjonen krever imidlertid godt med lys for at resultatet skal bli ordentlig bra, men utendørs i dags- og sollys kan du få flotte bilder i bredformat. 

Det er samtidig viktig å gjøre oppmerksom på at det er litt triksing knyttet til dette: 
Bredbildet består nemlig av langt færre piksler enn det vanlige bildet (12 mot 6 megapiksler), til tross for at man skulle tro det var motsatt. 
Det betyr at noen detaljer vil gå tapt i prosessen. 
Hva dette skyldes, vet vi ikke - men antar at det har noe å gjøre med hvor mange piksler i bredden bildebrikken er i stand til å registrere. 

Hovedkameraet alene presterer helt OK i de aller fleste tilfeller, fargetemperaturen i bildene er ofte temmelig nært det vi vil karakterisere som korrekt, men kameraet sliter ofte litt i motlys - selv med HDR aktivert. 
Under ser du et eksempel på nettopp dette. 

Vi er heller ikke superimponert over evnen til å ta vare på detaljene i mørke omgivelser. 
Det er ikke sikkert du tenker over det når du betrakter bildene på mobilskjermen, men når du zoomer inn på utsnittene vil du i større grad oppdage en del bildestøy og utvaskede detaljer enn på bilder tatt med de beste mobilkameraene som iPhone 8 Plus og Samsung Galaxy Note 8, men ganske på linje med klassekonkurrent Nokia 8. 

Her er noen flere bildeeksempler: 

Geo-merkingen av bildene viste seg imidlertid å være helt på villspor. 
Ifølge kameraet befinner vi oss på stranda ved Røssvatnet i Nordland, mens sannheten er et kontorbygg på Hasle i Oslo. 
Vi har ingen god forklaring på fenomenet ... 

Godt bak de raskeste i klassen 

Utløseren er meget kjapp når lysforholdene er gode. 
I mørke kan du merke at søkerbildet hakker noe. 
Dels av årsaken finner du i prosessoren. 
Snapdragon 630 fra Qualcomm, som ligger ytelsemessig i mellomklassen. 

Til daglig bruk og til de mest populære appene er det lite forsinkelse å spore - men du kan oppleve forsinkelser i tyngre spill og krevende apper og kalkulasjoner, for eksempel AR, som du ikke vil oppleve på de kraftigere modellene. 

Her skynder vi oss å legge til at storebroren Asus Zenfone 4 Pro snart er i butikkene. 
Den skal ha ytelser en toppmodell verdig, men vil også koste noen tusenlapper mer. 

I diagrammet under har vi sammenlignet ytelsestallene med et par andre mobiler i samme prisklasse. 
Der kommer det fram at både Nokia 8 og Honor 9 er til dels mye kraftigere mobiler. 
Det er viktige aspekter å ha i bakhodet, selv om det bare sier en del om den totale brukeropplevelsen. 

Konklusjon 

Asus Zenfone presterer omtrent som vi forventer av en mellomklassemobil, og derfor lander vi på terningkast 4. 
Den er dog ikke så sterk som den vi gav til Nokia 8. 

Det vi likte aller best, er den gode batteritiden. 
Kameragenskapene er også ganske gode, men kanskje ikke så gode som man skulle forvente av en mobil der budskapet fra produsenten i stor grad dreier seg om fotoegenskapene. 

Få med deg oppsummeringene av plussene og minusene under, og sjekk også anmeldelsene av konkurrentene Honor 9 og Nokia 8 før du bestemmer deg. 
