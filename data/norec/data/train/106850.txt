V for vanskelig
Regi: 
James McTeigue. 
Med Natalie Portman, Hugo Weaving, Stephen Rea, Stephen Fry, John Hurt. 
Britiske. 
Sci/fi - 15 år, egnet ungdom/voksne. 

Skremmende og ambisiøs fremtidsvisjon glipper fokus. 

Det handler om fremtidens England. 
En konservativ maktpolitiker har effektivt bygd opp så mye frykt og usikkerhet i samfunnet, at han i realiteten er blitt en fascistisk allhersker. 
Men en underlig «superhelt», utkledd som legendariske Guy Fawkes (den legendariske terroristen fra «The Gunpowder Plot» som forsøkte å sprenge det britiske parlamentet i luften i 1605), blir en alvorlig trussel mot makthaverne. 
Nokså tilfeldig blir en ung kvinne hans medhjelper - og publikums «øyne» inn i en komplisert verden med vanskelige valg, grusom vold, samt kompliserte etiske og politiske overveielser. 
Det er altså «terroristene» som er helter her, i et drama produsert av «Matrix-bløderne» Andy og Larry Wachowski. 
Stoffet er hentet fra Alan Moores tegneserie på 80-tallet, skapt som skarp anti-thatcherisme.Lenge holder filmen stålhardt på oppmerksomheten og alvoret i sin fremtidsvisjon. 
Men, dessverre, etter hvert glipper taket; en sidehistorie om homoundertrykkelse blir avsporende. 
Og den grassat alvorlige systemkritikken mot totalitære tendenser, finner aldri sin virksomme og trolige løsning. 
Drønnende crescendoer til tross. 
