Casio EX-FC100
TEST: 
Dette kameraet er alt annet enn tregt. 

For et års tid siden testet vi Casio Exilim Pro EX-F1, som er noe av det mest oppsiktsvekkende vi har sett på kamerafronten noen gang, takket være enorm hastighet på seriefotografering og video. 
Nå har lommeutgaven i serien vært på test hos oss, og har etterlatt seg et meget godt inntrykk. 

Det er ikke til å stikke under stolen at kameraprodusentenes stadige nye påfunn på funksjonssiden, ikke alltid er like vellykkede. 
Det handler om å vekke kjøpelysten hos folk, men ofte blir resultatet mer lattervekkende enn nyttiggjørende. 

Men Casio er etter vår mening inne på et spennende spor, der HD-video og økt hastighet er hovedfokus. 
Det er ikke spesielt vanskelig å se for seg nytten av begge deler, og det er mildt sagt en mangelvare også i 2009, spesielt når kvalitet også legges til som et kriterium. 

Ulv i fåreklær 

EX-FC100 ser i utgangspunktet ut som et helt ordinært lommekamera. 
Det har en 9 megapiksels bildebrikke av typen CMOS, et 5x optisk zoomobjektiv, og en 2,7 tommers skarp LCD-skjerm på baksiden. 
Men på innsiden sitter en bildeprosessor som sørger for å ta bilder i lynende tempo. 

For det må man vel kunne kalle 30 bilder på ett sekund i 6 megapiksels oppløsning, og lavoppløst video med hele 1000 bilder pr sekund? 
Sistnevnte gjør det mulig å filme raske bevegelser og spille dem av i sakte film. 
Dermed kan man betrakte prosesser på en helt annen måte enn hva man ellers ville vært i stand til. 

For øvrig byr kameraet på funksjoner og egenskaper man etter hver tar for gitt for et over middels avansert lommekamera, inkludert antiryste-funksjon (bevegelig bildesensor), ansiktsgjenkjenning samt full manuell kontroll over blender og lukker. 

Bra bilder, tross alt 

Objektivet består av 9 linseelementer, har en noe begrenset vidvinkel (tilsvarende 37 mm) samt lysstyrke (fra f3,6), men antiryste-funksjonen og forhøyet ISO kompanserer i stor grad for dette. 

Når du betrakter bildene i 100% størrelse på skjermen, vil du oppdage at støynivået er høyere enn på enkelte konkurrenter, alt fra ISO 100, men vi gir absolutt godkjent "lommekvalitet-karakter" på bildene. 
Her er noen eksempler. 

Lynkjapt på det meste 

At kameraet er lynkjapt også på utløseren, og gir deg mulighet til å kjapt ta bilder uten å forfokusere, er definivt et svært stort pluss for dette kameraet. 
Det er bare å trykke, og bildet tas umiddelbart. 
Er blitsen aktivert går det riktig nok noen tideler, men også her oppleves kameraet som raskt. 

Det er imidlertid på videosiden kameraet imponerer mest. 
Opptak starter du med egen knapp på baksiden, derfor slipper du å bytte modus i menyen. 
Høyhastighetsvideo i 1000 fps er imidlertid bare å glemme, oppløsningen og detaljrikdommen blir rett og slett for lav til å kunne brukes til noe fornuftig. 

Vi kan imidlertid love deg at selv ved 210 bilder pr sekund blir det interessant. 
Videoen får da rimelig høy oppløsning (480 x 360 piksler), kvaliteten blir akseptabel, og ett sekunds opptak tar 8,4 sekunder å spille av. 
Det gir deg mulighet til å betrakte detaljer i bildet som ellers ville gått deg hus forbi, garantert. 

HD-video de luxe 

Vi er imidlertid tilbøyelige til å la oss imponere aller mest av kameraet evne til å ta opp høyoppløselig video. 
Du kan filme i 1280 x 720 pikslers oppløsning uten hakking, og i en kvalitet som du for kort tid tilbake måtte ha videokamera for å matche. 
Både lyd og bilde er helt i toppklasse hva lommekameraer angår. 
Det eneste vi savner er stereolyd. 

Kameraet bruker vanlige SD-kort, samt høykapasitets SDHC-kort. 
Dette sitter ved siden av batteriet på undersiden, og har en litt snodig plassering som gjør det litt vanskelig å få ut. 
Og det må man jo, hvis man skal få ut bildene og har forlagt kabelen et sted, for Casio bruker en proprietær kontakt mot kameraet. 

Merk at for HD-opptak trenger du både raske kort, og kort i gigabyte-klassen. 
Vårt 4 GB-kort holdt til kun 15 minutters opptak, noe vi synes er litt drøyt. 

Formatet kan være forklaringen. 
Her benyttes Motion JPEG i AVI-konteiner, ikke en eller annen H.264-variant som begynner å bli svært vanlig nå. 
Det ville gitt mindre filstørrelser, men samtidig krevd mer kraft for å opprettholde en så høy kvalitet som EX-FC100 er i stand til å levere. 

Kameraet er utstyrt med internminne som holder til ca ett bilde og ett sekund vidoopptak, og er etter vår mening en vits. 
Hvorfor ikke et slikt kamera utstyres med mer minne er en gåte for oss. 

Enkelt å bruke 

For øvrig er Casio som alltid flinke til å tenke brukervennlighet. 
Et trykk på SET-knappen gir deg tilgang til de fleste innstillingene direkte via den vertikale menyen til høyre på skjermen, mens du ser søkerbildet. 
Og alle menyvalg er på norsk, heldigvis. 

Batterilevetiden er også absolutt godkjent, rundt 300 bilder sier CIPA-målingene, før batteriet må lades. 

Konklusjon 

Casio Exilim EX-FC100 er et meget godt lommekamera. 
Bildekvaliteten er over middels god, men det er på videosiden Casio imponerer oss aller mest. 
Kan trygt anbefales til deg som både er opptatt av å ta bilder og fange video i bra kvalitet, med ett apparat. 

Alle tekniske data finner du her. 
