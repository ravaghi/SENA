Anmeldelse «I Larsens leilighet»:Menneskene bak rollene 

Det er befriende at NRK bruker sitt spillerom til omsider å lage en serie med lengre portretter av interessante mennesker. 

I LARSENS LEILIGHET 

«I Larsens leilighet» heter konseptet, en norsk vri på det beste som finnes av skuespillerportretter, kabelshowet «Inside the Actors Studio» ledet av legendariske, 88 år gamle James Lipton. 

Med all respekt for Vegard Larsen, noen legende er han (foreløpig) ikke. 
Men NRK gjør hva de kan for å bygge autoritet rundt ham, med et seriøst mørkt studio, litt arty belysning, heavy musikk, et lydhørt publikum – og gode gjester (får vi tro; vi har bare sett to, Bjørn Sundquist og Linn Skåber). 

Og dette er gode saker! 
For poenget er å gå under huden på mennesker vi har kjent gjennom hundrevis av roller, og finne ut hva som driver dem, hva som fikk dem til å velge som de gjorde, deres små finurlige hemmeligheter. 
Researchen er god, klippe og bilder fra intervjuobjektenes mangslungne karrierer er på plass. 
Og det er tid nok til å snakke. 
Larsen er etter hvert blitt en presis prater. 
Og han får sine objekter til å slappe av og si ting som føles både av verdi og interesse. 

Det er mest hygge og trivsel, her. 
Skulle man ønske seg noe, var det kanskje at intervjuobjektene fikk litt mer motstand, kanskje at ting blir litt mer «farlige». 
Når Bjørn Sundquist sier at han faktisk ikke visste han var av samisk familie da han spilte inn Nils Gaups «Kautekeino-opprøret» i 2008, føles det ikke opp med et åpenbart «hvorfor ikke?». 
Det burde det ha gjort, i et såpass seriøst opplegg som dette. 

På den annen side kommer Linn Skåber med interessante historier fra den «nye humorens» barndom her til lands. 
Og både hun og Sundquist er mer enn villige og åpne nok til å snakke sammenhengende og ærlig og interessevekkende om seg selv med utgangspunkt i sitt eget virke, til å lage gode halvtimes portretter. 

Den beste attesten for de to episodene vi har sett, er at når halvtimen er over, føles det litt i snaueste laget; vi kunne greid mer, både av Sundquist og Skåber. 

JON SELÅS 
