TV:Meget lovende «Farmen»-start 

Den rotnorske TV-serien Farmen mister ikke appellen. 
Snarere tvert om: 
Kveldens åpningsepisode lover det aller beste! 

Det er lagt utrolig mye arbeid ned i å omskape gården Berli i Landvik innerst i Grimstad kommune til en gård à la 1913. 
Det er i alle fall lagt ned mye arbeid for å få den til å fungere innenfor et TV-konsept! 
Grimstad turistkontor har dertil all mulig grunn til å være fornøyd! 

Det er idyllisk, det er funksjonelt, det er gammeldags, det er velfylt, både med dyr, mennesker og redskaper. 

Er du enig med VGs anmelder? 
Kast terning og si din mening her 

Det er de ytre rammene. 
Det som imidlertid teller mye mer, er sammensetningen av deltakerne. 
Og castingfolkene bak «Farmen» har tilsynelatende gjort en meget god jobb: 

Her finnes hjelpeløse Lloyd, kraftkaren Morten, forhåpningsfulle Mari, Frode med sosial manøvreringsevne og klysepotensiale, den utsatte dyrevennen Maren, gammeletikeren Magunus og sluingen Jarle. 

Bondekjerringa Anne Beate vil være umistelig langt inn i serien, polske Davia har trengselserfaring, Marita påstår hun kan utstå lukt, klemmeren Hege, Go`gutten Lasse, sosiale Kristina og asketen og eneboeren Hans Olav. 

Unødvendig 
Når programleder Gaute Grøtta Grav kommer ridende, virker det nesten som en unødvendig entre; deltakerne har driv nok i seg selv. 
Og Mentoren - alias tidligere stortingsrepresentant Terje Sandkjær - er koseligheten selv med vest og runde briller. 

Men dramatikken kommer, den - allerede i første episoede. 
Og det er ingen grunn til å tvile på at dette ettrhvert blir en virkelig kamp for tilværelsen - også for andre enn gårdens drektige ku. 

Så det er bare å konstatere: 
«Farmen» åpner råsterkt, enda et år! 

(Anmeldelsen er skrevet etter påsyn av første episode som sendes på TV 2 mandag kveld.) 
