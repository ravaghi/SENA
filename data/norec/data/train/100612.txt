Ronni Le Tekrø:«Kingdom of Norway» 

(Bonnier) 

TNT-gitaristen med variert soloalbum. 

Ronni Le Tekrø fra TNT er en fantastisk gitarist og en undervurdert låtskriver. 
Totningens fjerde soloalbum «Kingdom of Norway» spriker i flere retninger, men han lander stort sett støtt. 

«Kingdom of Norway» er produsert av HP Gundersen, som blant andre har arbeidet med Sondre Lerche. 
Valget er neppe tilfeldig. 
Ronni Le Tekrø har nemlig skrevet 10 låter, hvorav to instrumentaler, som skuer tilbake i tid. 

Det betyr heavy metal i 80-tallsdrakt, melodiøs rock fra glitter-epoken på tidlig 70-tall, vimsete hippie-pop fra 60-tallet og sugende gitarkaskader. 

Tekrø, som for øvrig ikke har rockens største stemme, overgår ikke akkurat seg selv, men han leverer stort sett varene på en overbevisende måte, selv om TNT-gitaristen med fordel kan hente frem det virkelig tunge skytset langt oftere. 

Ronni Le Tekrø vinner kanskje ikke så mange nye fans med «Kingdom of Norway», men TNT-folket har fått et tidvis tøft album å fordype seg i. 

ANBEFALTE KJØP: 
«Kissing Disease», «1976», «Sweet Mother India» og «It's Life Itself». 
