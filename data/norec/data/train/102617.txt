Film:Toms egotripp 

Tom Cruise er Jack Reacher. 
Men han vil veldig gjerne være James Bond, Jason Bourne og John McClane også. 
Pluss en dæsj John Rambo, alt på en gang! 
Ingen spiller karakterer med nær overjordiske egenskaper - hode, muskler, smartness, sjarme - alt - like overbevisende intenst som Cruise. 
Likevel blir det Tom-overdose denne gang, etter fjorårets glitrende «Mission Impossible», hvor «gadgets» og spektakulære spesialeffekter temmet noe av egotrippen. 
«Jack Reacher» har langt fra samme budsjett å boltre seg med, men gaper i alle tilfeller over altfor mye. 

Ikke for dét, floken Jack/Tom er satt til å løse er spennende nok: 
Fem tilsynelatende tilfeldige personer plaffes ned av en snikskytter i Pittsburgh. 
Åpningsscenen er glitrende regissert, fra snikskytterens synspunkt forteller bildene og lydsporet historien alene, fri for forklarende dialog. 
Tøft! 

En våpengal einstøing med krigsbagasje arresteres for udåden, og havner i koma etter at lynsjemobben har gjort sitt, før han får forklart seg. 
Det eneste han klarer å få uttrykt - skriftlig er: 
Finn Jack Reacher! 
Reacher er også krigsveteran og selvfølgelig en briljant etterforsker. 

Vi vet at riktig mann ikke er tatt, men den eneste på lerretet som aner ugler i mosen - etter alene å ha hamlet opp med fem staute karer i et barslagsmål - det er Jack. 
Det er han mot verden, og for å få fram hvor fantastisk Jack er til alt har man kreert noen skurker så onde, dumme og karikerte at den ufrivillige latteren sitter løst. 

En for anledningen enøyd (!) Werner Herzog tar kaka med sin karakteristiske monotone München-aksent: 
Han er så rå og gæærn at han har spist flere av sine egne fingre! 
Slike karer kunne sikkert vært enda morsommere i en annen film, en James Bond-film fra 60-tallet for eksempel. 

Problemet med «Jack Reacher» er at den ikke går langt nok over toppen, og kunne tjent mye på å ta seg selv enda mindre høytidelig. 
Dertil pøser man på med actionfilmklisjeer som fort blir mettende etter den lovende thriller-åpningen. 

«Ja-mennene» har vært for mange rundt Cruise - også utøvende produsent her - som har fått lov til å skape sin egen «superhelt» av denne karakteren ukritisk. 
