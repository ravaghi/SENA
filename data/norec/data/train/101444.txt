Plateanmeldelse:Ariana Grande - «My Everything» 

Hun sies å være en ny Mariah Carey. 
Men Ariana Grande er mer av en bakgrunnsfigur der Carey selv tok hovedrollen. 

Amerikansk barne-TV begynner å bli et småslitt springbrett for barnestjerner som tror de har en skjebne utskåret for sang. 

Men, med stemmebånd nært beslektet Mariah Carey, den lovende debuten «Yours Truly» (2013) og en av årets største hits, er «Problem»-piken Ariana Grandes forsøk absolutt legitimt. 

21-åringens andre fullengder rommer navn som Big Sean, The Weeknd, Childish Gambino, og A$AP Ferg, samt produksjoner fra Max Martin, Rodney Jerkins og det norske vidunderet Cashmere Cat (hjulpet av Lido). 

Smaksløkene hennes hersker det ingen tvil om. 
Ikke stemmen heller – den dirrer fint i toppregisteret, og oppleves bare som påtrengende noen få ganger. 
Men hun er egentlig i overkant effektbombet til virkelig å kunne sammenlignes med Carey. 
Og pregløs når visjonen er på villspor. 

R & B-sounden er ikke like rendyrket som sist. 
Nå farer den petite Grande også ut i generiske danselandskap, med den pregløse «One Last Time» og Zedd-samarbeidet «Break Free». 
«Why Try» låter faktisk litt som Truls’ «The Next». 

Sjangerhoppene fra R & B, EDM og klubb-rap forvirrer den totale albumopplevelsen, men de sterke enkeltlåtene gjør like fullt «My Everything» verdt sin eksistens. 

Ved hjelp av hennes kompis og favorittrapper, Big Sean, står «Best Mistake» støpt som en pen og naken urbanballade, mens Magnus August Høibergs fingring av «Be My Baby» er frisk og oppløftende, og selv om hans typiske Cashmere-schwung er noe bortmikset, gir den plass bedre plass til Arianas herlige nittitallslinjer. 

«Break Your Heart Right Back» er nesten like smittende som originalen den er basert på, nemlig Diana Ross’ «I’m Coming Out». 

Men de sterkeste sporene (foruten «Problem») er likevel den elektrisk pulserende og skjelvende The Weeknd-duetten «Love Me Harder», samt det overraskende Ferg-samarbeidet «Hands On Me» – som starter som en standard klubblåt, men går inn i et frigjørende og magnetisk arcade-synth-parti – den har den samme dynamikken som «Problem», og er en enda større nytelse. 

Den avrundende balladen «My Everything» beviser at Ariana Grande ikke nødvendigvis er avhengig av store gjestenavn. 

Heldigvis har hun selvinnsikt nok til å vite at hun foreløpig gjør seg best som pynt. 

BESTE LÅT: 
«Hands On Me» 
