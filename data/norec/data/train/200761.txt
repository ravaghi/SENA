Strømgjerrig trådløst tastatur og mus
Trådløst tastatur og mus er bra, men hva med strømforbruket? 

Det finnes mange varianter av tastaturer, med vekt på design, komfort, ergonomi, ekstrafinesser osv. 
Vi har vært innom de fleste varianter, og vi ender alltid opp med å foretrekke et ganske enkelt tastatur. 

Grunnen til dette er at spesialfunksoner som egne taster og hendler som gjør forskjellige ting krever at man skifter fokus fra skjerm til tastatur. 
Funksjonene legger seg ikke inn i automatikken i fingrene, de brukes for sjelden til det. 

Logitech har mange varianter tilpasset forskjellige behov og ønsker. 
På testbenken denne gangen har vi en av de rimeligere variantene, Cordless Desktop S 520. 

Egenskaper 

Cordless Desktop S 520 består av et tastatur med integrert håndleddstøtte og en enkel mus som passer til både høyre og venstrehendte. 

Tastaturet har ikke større grunnflate enn nødvendig, og krever derfor ikke mye ekstra plass. 

Det er godt å skrive på, er støysvakt og har en definert, men myk landingssone for tasten. 

Tilleggstastene er ikke plassert over eller ved siden av de obligatoriske tastene, de er plassert på en fiks måte mellom håndleddstøtten og selve tastaturet. 
De er dessuten så smale at de ikke tar plass og heller ikke er i veien. 

Disse tastene dekker de viktigste funksjonene som dessuten som regel er mer knotete å styre fra mus. 

Helt til venstre finner vi zoom-tastene som fungerer i nettleservinduer, Office og andre programmer. 

Til høyre for mellomromstasten finner vi mute og volumkontroll og under talltastaturet ligger start/stopp og spoling av mediespillere. 

I tillegg har alle standard funksjonstastene (F1 til F12) en ekstra funksjon som aktiviseres med den blå funksjonstasten. 

Musen er som nevnt enkel, har selvsagt et skrollehjul, men ingen ekstra taster. 
Den er behagelig i bruk, glir lett og er presis. 

Rekkevidden er mer enn god nok til vanlig PC-bruk. 
Til fjernbetjening av mediesenter finnes det andre skreddersydde løsninger. 
Drøye tre meter unna mottakeren begynte det å bli ustabilt. 

Strømforbruket er oppgitt til opptil 15 måneder for tastaturet og 8 måneder for musen. 
Når batteriene nærmer seg slutten begynner en lysdiode å blinke. 

Konklusjon 

Logitech Cordless Desktop S 520 er kompakt, behagelig, ser helt ok ut, har et svært brukbart funksjonsområde og en rimelig pris. 
