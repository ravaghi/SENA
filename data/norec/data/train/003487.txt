Valkyrie
God jobb med utrolig historie 

Alle vet hvordan Adolf Hitler døde. 
Derfor er ikke utfallet av historien som fortelles i ”Valkyrie” spesielt uventet. 
Men det er veldig interessant å få fortalt historien bak mordforsøket på Der Führer i 1944. 

Bryan Singer har regissert en solid skildring av en farlig konspirasjon innad i det tredje rike. 
Og med Tom Cruise i hovedrollen, er du sikret en kvalitetsleksjon i krigshistorie. 
Filmen er nok ikke like god hele veien, men den er god nok! 

Bryan Singer har regissert en solid skildring av en farlig konspirasjon innad i det tredje rike. 
Og med Tom Cruise i hovedrollen, er du sikret en kvalitetsleksjon i krigshistorie. 
Filmen er nok ikke like god hele veien, men den er god nok! 

Viktig brikke i farlig spill 

Flere tyske offiserer er desillusjonerte over krigens utvikling, og mener Hitler har sviktet og villedet Tyskland. 
Blant dem er oberst Claus von Stauffenberg (Tom Cruise). 
Han oppsøker et hemmelig miljø i Berlin som planlegger å myrde Hitler. 

Der blir han en svært viktig brikke i et farlig spill, der det minste feiltrinn vil ende med døden for dem alle. 
De legger en intrikat plan der målet ikke bare er å drepe Der Führer, men å ta over makten i riket. 

Cruise et naturlig midtpunkt 

Tom Cruise har stålkontroll på sin rollefigur. 
Von Stauffenberg er selvfølgelig filmens protagonist, men fremstår ikke som en ren heltefigur. 
Han er en mann som en gang lot seg begeistre av Hitlers planer for det nye Tyskland, men som nå føler seg lurt, og er villig til å risikere livet for å redde Europa fra følgene av de alliertes invasjon. 

Cruise spiller med en følbar intensitet, og er et naturlig midtpunkt hver gang han er foran kamera. 
Han har kanskje ikke en like høy stjerne som for 10-15 år siden, men er fremdeles en skuespiller som leverer. 
Hver gang. 

Nidkjært gjenskapt tidsepoke 

Er det en ting regissør Bryan Singer og hans stab har fått til i denne filmen, så er det å skildre tidsepoken. 
Alt av nazistenes utstyr, effekter og uniformer ser ut til å være nidkjært gjenskapt, en drøm for alle kulisse- og kostymemakere. 

Singer har skapt en verden som også gjør handlingen mer troverdig. 
Vi skjønner hvorfor disse offiserene vil drepe Hitler, og vi ser at de vet hvilke konsekvenser det kan få for dem selv og deres familier. 
Frykten, tvilen og angsten er fremført av skuespillere som Bill Nighy, Kenneth Branagh og Tom Wilkinson, i tillegg til Cruise. 

Fascinerende og spennende 

”Valkyrie” ender slik du vet det gjør. 
Den siste halvtimen er kanskje litt langdryg. 
Filmen når klimakset lenge før. 
Men av og til er det vanskelig å vri og vende på historiske faktum for å lage bedre film. 

Bryan Singer har gjort en god jobb med å levendegjøre en utrolig historie fra 2. verdenskrig, som er tidvis fascinerende og spennende, selv om den siste akten ikke har like høy temperatur som resten av filmen. 

Er du det minste interessert i krigshistorie, er ”Valkyrie” en film du bør se! 
