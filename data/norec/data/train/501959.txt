Endelig plateklar, men ikke ferdig formet
Lovende Endre Nordviks debut er vakker, men mangler personlighet. 

24 år gamle Endre Nordvik fra Sotra er bare i startgropen på karrieren sin, men låtskrivertalentet har allerede gjort seg bemerket for sine melodier og myke, varme stemme. 

Som 16-åring deltok han i den norske versjonen av talentkonkurransen «X Factor», og to år senere dukket han opp i Melodi Grand Prix. 
Skolegangen ble nedprioritert, og til slutt droppet han ut av videregående for å satse på musikken. 
Tilfeldigheter gjorde at han sommeren 2014 kom i kontakt med Kurt Nilsen, via produsent Eirik Grønner, og det musikalske samarbeidet dem imellom har båret frukter. 
På debuten møter vi en artist som vet hvor han kommer fra – men som også er på leting etter en kurs. 

Åpningssporet «Gold» har en smittende varme. 
Den lekre slidegitaren i bakgrunnen løfter Nordviks moderne folkpoptoner og tilfører en nesten U2-aktig godstemning, mens rolige «I Can’t Find My Way Back Home» er et kledelig bakteppe for Nordviks uttrykksfulle stemme. 
Med fjorårets nesten uhyggelig fengende singel «I’m In Love With You» tar albumet en kraftig sving i retning mørk og deilig svulstig poprock, før heartlandrocken får fritt spillerom på den spretne «Mother». 

Noen stor poet er imidlertid Nordvik ikke. 
Den nesten Nick Drake-aktige «Silvia Amberlie» har unektelig sin sjarm, men direkte hjelpeløse tekstlinjer som «Silvia Amberlie / Come along with me / Though I was born in ‘93 / There is a man inside of me» kan gjøre den til en aldri så liten prøvelse. 
Nordviks språk er platt og består for det meste av banaliteter man har hørt altfor mange ganger før. 

Siste halvdel av albumet er ikke like fengslende. 
«I Believe» er hjertelig, men forglemmelig. 
«In Your Garden» har et kledelig upolert preg, men føles også uforløst. 
På «Let The Good Times In» har Nordvik og Kurt Nilsen noen slående vakre vokalharmonier, men låten er likevel fryktelig forutsigbar. 

«Suburb Hero» er en moden plate: 
Melodiene er smarte, arrangementene er rike og mektige. 
Stemningene kan være komplekse; noen ganger balanserer Nordvik hårfint på grensen mellom det oppløftende og det sørgmodige. 
Det gjør at albumet føles både skjørt og trygt, sårbart og solid på én og samme gang. 

Musikalsk sett har Nordvik mest til felles med artister som Hozier, Mumford & Sons, James Bay og Vance Joy. 
Varm poprock for sene kvelder og tidlige morgener, med tekster om kjærlighet, savn og tilhørighet. 

Problemet er at det ikke akkurat er manko på unge, håpefulle musikere i denne sjangeren. 
For å skille seg ut må man ha et spesielt særpreg, unike musikalske kvaliteter, originale låter eller om ikke annet et mektig PR-apparat i ryggen. 
Nordvik har stålkontroll på sjangeren sin, men mangler fremdeles dette lille, mytiske «noe ekstra» som gjør at man faller pladask. 

Nordvik har gode låter, men det er han ikke alene om. 
Akkurat nå låter han litt for likt alle andre, og det spørs om det i 2018 går an å bygge en karriere på å være den norske versjonen av mer kjente, utenlandske musikere. 
Men som en startgrop står «Suburb Hero» til mer enn godkjent: 
Nordvik viser at han vet hva som trengs og at han er villig til å satse. 
Nå gjelder det bare å finne sin egen stemme. 
