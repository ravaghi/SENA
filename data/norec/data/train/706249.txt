Benicio Del Toro er stjernen i nytt actionunivers
«Soldado» er en vellaget, velspilt og voldsomt spennende oppfølger til den sensasjonelle «Sicario». 
Samtidig har den tatt et stort steg bort fra enerens moralske dilemmaer og samfunnskritiske relevans. 

Sicario 2: 
Soldado 

Originaltittel: 
Soldado. 
Sjanger: Action/thriller. 
Nasjonalitet: 
Italia/USA 2018. 
Regi: 
Stefano Sollima. 
Manus: 
Taylor Sheridan. 
Skuespillere: Benicio Del Toro, Josh Brolin, Isabela Moner, Elijah Rodriguez, Catherine Keener, Matthew Modine. 
Lengde: 
2 timer 2 min. 
Aldersgrense: 15 år. 

– 
Før var det kokain som var hovedinntektskilden til de narkokartellene som kontrollerer grensen mellom Mexico og USA. 
Nå er det mennesker. 
Illegale innvandrere, som betaler dyrt for å bli fraktet over til USA, trenger ikke foredles. 
Og blir de tatt og returnert, er de en betalende kunde en gang til. 

Det sier CIA-agenten Matt Graver (Josh Brolin), som igjen skal føre en skitten kamp mot kartellenes makt. 
Etter at en muslimsk selvmordsbomber ble tatt i en ulovlig grensekryssing, havner kartellene på USAs terrorliste. 
Forsvarsministeren går amok, og kaller inn Graver som mannen som skal ordne opp. 
Og hvem vil han ha med på laget? 
Den hevntørste og gåtefulle leiemorderen Alejandro (Benicio Del Toro), så klart. 

Heller ikke denne gangen skyr de to noen midler for å oppnå målet. 
Alle skitne triks er tillatt i krigen mot terror. 
Et av midlene er å kidnappe en kartelleders 16 år gamle datter, Isabel. 

Moderne Rambo 

Samtidig blir unge, amerikanske Miguel hyret inn for å jobbe som menneskesmugler for et av kartellene. 
De to handlingssporene møtes til slutt på snedig vis, og legger til rette for både en forrykende avslutning og spiren til et nytt actionfilmfranchise med Benicio Del Toro som en slags moderne Rambo. 

Med illegale innvandrere som strømmer over grensen fra Mexico som tema, kombinert med USAs tidligere meritter med å starte krig via bakveien, kan en fort bli forledet til å tenke at denne filmen virkelig er midt i nyhetsbildet. 

Men det blir fort klart at det er så-som-så med realismen i historien. 
For der «Sicario» drøftet spørsmålet «Hvor ond kan du være i kampen mot det onde?» til mye kritikerros, men beskjedent publikumstekke, har manusforfatter Taylor Sheridan tatt «Soldado» langt mot et actionunivers med mer vekt på mennesker enn sak, mer tegneserieaktig vold og med lettere karikerte biroller. 
Mer «vanlig» og mindre samfunnskritisk relevant, altså. 

Regissør Stefano Sollima, som har overtatt stolen etter Denis Villeneuve, har beholdt mange av de visuelle effektene fra eneren. 
Slik at de likevel føles som en serie. 

Severdig radarpar 

Men det er ingen tvil om hvem som fortsatt gjør «Sicario»-serien severdig: 
Radarparet Josh Brolin og Benicio Del Toro. 
Om Brolin er kongen, er Del Toro Gud. 

Rollen som den desillusjonerte advokaten Alejandro er en av de mest fascinerende han har spilt, og han spiller denne hard-triste gåten av en mann helt suverent. 
Her viser han at han kan bære sin egen filmserie med glans. 

Både Matt og Alejandro er mindre kyniske og med flere menneskelige trekk enn i den første filmen. 
Men mens CIA-mannen Matt forblir en profesjonell aktør, kommer vi tettere inn på Alejandros forhistorie og følelser. 
Det gir et fint supplement til alt blodet og spenningen. 
Også Isabela Moner som den kidnappede Isabel gjør en storartet innsats, og tegner et fascinerende portrett av en bortskjemt, men svært så smart og tøff jente. 

Mye tyder på at det vil komme mer fra «Sicario»-universet. 
Det er bare å glede seg. 
