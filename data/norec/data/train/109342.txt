Plateanmeldelse:Sjur Miljeteig - «It's Funny How Things Happen At Particular Times» 

Popmusikk fra fremtiden. 

ALBUM: 
JAZZ/ELEKTRONIKA Sjur Miljeteig «It's Funny How Things Happen At Particular Times» (Trust Me/Musikkoperatørene) 

Trompetist Miljeteig er en erfaren utøver, blant annet for Solveig Slettahjell. 
Når han nå debuterer med eget album, viser han seg svært original i et lett surrealistisk, vakkert og fengende elektroakustisk landskap. 

Det låter både middelaldersk og futuristisk på samme tid, med episke oppbygninger som «It's A Strange World Sandy» og sprø popfunk i «A Peculiar Event». 

Gitarist Olav Torget bidrar på flere låter, blant annet med vakkert gyngende afrogroove i tittelsporet, som ellers har et snev av Prince over seg. 

I tillegg til generøse doser deilig trompetspill står Miljeteig for det meste av elektronikken, med spenstig teft for sære klanger. 
Friskt, dette. 

BESTE LÅT: tittelsporet 
