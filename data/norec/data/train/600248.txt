Hvor dum er det mulig å bli?
Komedie 

Originaltittel: 
«Dumb and Dumber To« 

Regi: 
Bobby Farrelly, Peter Farrelly 

Skuespillere: 
Jim Carrey, Jeff Daniels, Jennifer Lawrence, Laurie Holden, Kathleen Turner, Rob Riggle, Angela Kerecz, Paul Blackthorne 

Manus: 
Bennett Yellin, Bobby Farrelly, John Morris, Mike Cerrone, Peter Farrelly, Sean Anders 

USA 2014 

Aldersgrense: 
11 år 

Egnethet: 
Ungdom/voksen 

Undertegnede hikstet av latter gjennom det meste av «Dum og dummere» i 1994. 
Da jeg så «Dum og dummere To» denne uken, ble det med lett humring. 
Jeg liker å tro at det er fordi jeg — i motsetning til hovedpersonene Harry og Lloyd - har utviklet meg litegrann med årene. 

Men Harry og Lloyd er altså umiskjennelig seg selv: umodne, uansvarlige, ufølsomme, enerverende og - det sier seg muligens selv - veldig, veldig dumme. 
De er som tegnefilmfigurer av kjøtt og blod. 

Og Jim Carrey og Jeff Daniels - sistnevnte med tiden godt etablert som «seriøs» skuespiller - kaster seg over bajasrollene sine med middelaldrende menns barnlige fryd. 
Riktig nok er vitsene Farrelly-brødrene har skrevet til dem ujevne, men det meste av moroa ligger uansett i utførelsen. 
Og Carrey kan fremdeles lage en hel liten performance ut av noe så enkelt som å spise pølse i brød. 

Amerikanske komedier er ikke nødvendigvis blitt morsommere de siste 20 årene, men de er blitt mørkere og mer komplekse. 
«Dum og dummere To» er alt annet enn: den er simpelthen en serie løst sammenhengende gags om to tullebukker med teite frisyrer og null sosial intelligens. 
Om dét er nok til å få «kidsa» av i dag til å gå på kino, gjenstår å se. 
