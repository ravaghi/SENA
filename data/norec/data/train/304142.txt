Hurra for de musikalske originalene
Liker du Bright Eyes, Bonnie 'Prince' Billy og Iron & Wine? 
Her er et nytt énmannsband å kose seg med. 

||| 
ALBUM: 
Det er noe herlig uhøytidelig og slentrende over både musikken og tekstene til bandet med det underlige navnet Phosphorescent. 
Det vil si, Matthew Hauck bosatt i Brooklyn, New York, er eneste faste medlem. 

På «Pride» (2007) spilte han alle instrumentene sjøl, men til «Here's To Taking It Easy» har han tatt med livebandet i studio og lagd noe som likevel kan høres ut som andre «enmannsband» eller aliaser, Bright Eyes (Conor Oberst), Bonnie «Prince» Billy (Will Oldham) og Iron & Wine (Sam Beam). 

Tankene går også til The Band, Crosby, Stills, Nash & Young, Gram Parsons og countryrock av det mer generelle slaget, med høy steelgitar-føring (platas bestenoteringer, «I Don't Care If There's Cursing» og «Heaven, Sittin' Down»). 

På den andre enden av skalaen havner skivebommen «Hej, Me I'm Light», der ordene «Hej, I'm Light» messes igjen og igjen gjennom hele den over fire minutter lange låta. 
Men, som Hauck synger i åpningslåta: 
«Det æ'kke lett å være ydmyk når du er fra Alabama». 
