Niki & The Dove:«Instinct» 

(Sub Pop/Universal) 

Forfriskende og nær perfekt fantasipop. 

Det er ikke atypisk nabofolket å dyppe dansepop i litt særsøt saus. 
Niki & The Dove opprettholder tradisjonen. 
Den svenske duoen svever sømløst mellom fjernt og fengende med denne utmerkede debutplaten. 

Jo da. 
Malin Dahlströms apatiske lidenskap kanaliserer både Fever Ray og Lykke Li (i en Bat For Lashes-innpakning). 
Men det låter faktisk enormt og egenartet. 
Hypnotiserende klang, vakker vokal og dyriske rytmer er sonisk tivoli. 
Versene er like magnetiske som refrengene og lyden henger mellom Kate Bush-aktig eufori og en popsensibilitet à la Whitney Houston og Madonna på åttitallet. 

Kort sagt: 
Godteri for øre, hjerte og tær. 

BESTE LÅT: 
«Somebody» 
