Test:Land Rover Discovery Sport 

Dette er SUV-en for deg som vil skille deg fra resten av røkla. 

Det er sjeldent du hører beskrivelsene barsk, slitesterk, premium og elegant blir brukt om en og samme bil, men det er faktisk tilfelle med Land Rovers nye Discovery Sport. 

Den må ikke forveksles med storebror Discovery, for dette er etterfølgeren til Freelander. 

Men ettersom de tidlige utgavene av modellen er kjent som biler du virkelig bør styre unna, har Land Rover like godt gitt den nye generasjonen nytt navn. 

Fastere i fisken 

Det har også sammenheng med at Land Rover nå skal rendyrke tre modellserier. 
Defender, som vi tidligere har vist det nye konseptet av, Discovery og Range Rover. 

For virkelig å ta innersvingen på konkurrenter som Audi Q5, BMW X3 og Volvo XC60, har Land Rover gjort en grundig jobb med utviklingen av nykommeren. 

Mye av bilen består av aluminium for å spare vekt. 
Chassiset er også stivet solid av. 
Plattformen deler den med Range Rover Evoque, men akselavstanden er økt til 274 cm. 
Det gjør at Discovery Sport er blitt ordentlig komfortabel og mye fastere i fisken enn forgjengeren. 

Designet er rett og slett grisetøft! 
Den skiller seg tydelig ut fra rekken av biler som stadig blir likere. 
Land Roveren har fått egenart og er både barsk og elegant. 

Bilen er kortere enn sine nevnte konkurrenter. 
Likevel har de klart å lure inn to ekstra seter bakerst. 
De kaller det en "5+2-løsning", noe som er forståelig straks du krøket deg på plass. 
For selv om baksetene kan justeres, er det virkelig for trangt der for voksne over 160 cm. 
Det går for en kort svipptur, men det er mer tilpasset barn. 

Knotete setevarme-løsning 

Interiøret ellers har også fått en real makeover, slik at det er blitt både penere, mer funksjonelt, moderne og lekkert. 

Vi stusser over hvorfor vi må taste først på en knapp for å få opp setevarme på infoskjermen, for så å betjene den videre derfra. 

Videre har også forsetene litt snau lengde på sitteputen og sidestøtten kunne vært bedre. 
Følelsen er som om vi sitter oppe på setet i stedet for nede i det, om du skjønner. 

Ellers er det lite å sette fingeren på. 
Moderne sikkerhetsinnretninger og mobile kompatible løsninger er selvsagt tilgjengelig. 

Spennende firehjulsdrift 

Testbilene er påsatt ekstra grove piggdekk for å mestre de krevende forholdene gjennom testløypa på Island. 
Selv om Discovery Sport har et enklere firehjulstrekksystem (verdens mest utbredte - Haldex-kobling) enn andre Land Rover-modeller, kommer vi fram uten problemer. 

Det originale Haldex-systemet er dessuten bygget om i etterkant av Land Rover. 

«Terrain Response System» kalles løsningen som også her kan deles inn i ulike kjøreprogram - normal, gress/grus/snø, leire, sand og Eco. 
Noe for et hvert underlag, med andre ord. 
Ikke sånt du finner i Norges billigste firehjulstrekkere. 

Er du ekstra kresen, kan du få oppgradert bilen med et noe mer avansert firehjulstrekk-system (Active Driveline), der to clutcher hjelper til så 100 prosent av kreftene kan flyttes til for- eller bakhjul. 

Med 21,2 cm bakkeklaring evner firehjulstrekkeren å forsere 60 cm dypt vann uten vansker. 

Den kan forresten også trekke 2,2 tonn om du velger bilen med automatkassen som har hele ni trinn. 

Nye motorer på vei 

På motorsiden er alternativene en 2-liters turbobensin-motor på 240 hestekrefter eller en 2,2-liters dieselmotor på 150- eller 190 hestekrefter. 

Den lille dieselmotoren ventes å bli bestselger av de 600 bilene importøren venter å selge i år. 
Bensinmotoren er passe fyrrig i bilen, dieselmotoren (vi kjørte kun den store) noe mer normal. 

Dreiemomentet er bra, men forbruket og utslippet kunne vært bedre. 
Det blir det nok når bilen senere sikkert får den nye dieselmotoren som først kommer i Jaguar XE. 

Dette koster moroa 

Startprisen er 519.950 kroner for innstegsmodellen med manuell girkasse og liten dieselmotor. 
Det er dyrere enn Audi, men billigere enn BMW og Volvo. 

For å sikre åndrehåndsverdien best mulig, burde du også legge til 5+2-løsningen. 
Det koster 29.900 kroner ekstra. 

Importøren regner med at flesteparten vil ha automatgir og utstyrsnivå SE (går fra S, SE, HSE til HSE Luxury). 

Da koster bilen straks 596 900 kroner pluss ekstrasetene. 
Skal du ellers ha xenonlys med LED (12.000 kr), skinnseter (18.300 kr), panoramatak (12.200 kr), mørke vinduer bak (4100 kr) og hengerfeste (til rimelige 7200 kr), så blir det fort dyrt. 
Da nærmer du deg kjapt 650.000 kroner. 
PS. 
Adaptive cruise control er merkelig nok ikke tilgjengelig. 
Det kommer sannsynlig først neste år. 

Så hvorfor skal du velge Land Rover om den ikke er billigere enn konkurrentene? 
Land Rovers egne ansatte har så stor tro på produktet at de mener den er verdt mer. 
Det er gjort grundig jobb og lagt ned store ressurser i utvikling, den skiller seg godt fra rekken av konkurrenter og er dessuten barsk og sjarmerende. 

Vi ser virkelig fram til å prøve den mot konkurrenter i Norge! 

Reiseomkostningene til denne reportasjen er dekket av importøren. 
Les mer her 
