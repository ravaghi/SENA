Roger Hodgson med høy mimrefaktor foran 2000 i Grieghallen
Først mot slutten av konserten tok det av. 

Etter 46 år og mer enn 60 millioner solgte plater er vokalist Roger Hodgson fra Supertramp tilbake i Bergen. 
Søndag kveld står han på scenen i Grieghallen foran 2000 tilhørere av det godt voksne slaget. 

Det er strengt tatt bare en konsert med Rodger Hodgson, men for de fleste kunne det like gjerne ha stått Supertramp på plakaten. 
Det er nemlig de gode gamle sviskene fra slutten av 70-tallet de er kommet for å høre. 
Og de får de fleste. 

Men først litt historie. 
Da det heller ukjente engelske progbandet Supertramp var på turne i 1972, spilte de på striledanser rundt om på Vestlandet. 
Med heller begrenset suksess. 

Trommisen i Supertramp måtte visstnok på samme turne også selge deler av trommesettet sitt til en kar i Øystese. 
Bandet trengte penger for å få råd til å ta englandsbåten hjem igjen. 

Før de reiste hjem, spilte de i Stort Auditorium på Studentsenteret. 
De sto riktignok ikke på plakaten. 
Det gjorde derimot Edgar Broughton Band som noen uker tidligere måtte avlyse konserten sin i Forum Kino på grunn av tekniske problemer. 

Men Edgar Broughton Band, som ankom Bergen med Englandsbåten samme ettermiddag, fikk problemer i passkontrollen på Skolten. 
Kombinasjonen musiker, langt hår og skjegg hadde ingen høy status hos tollmyndighetene tidlig på 70-tallet. 

Selv hadde jeg billett til konserten, men da det var usikkert om hovedattraksjonen ville dukke opp var det ikke så spennende lenger. 
Selv om arrangørene insisterte på at det var et veldig bra engelsk band ved navn Supertramp som skulle varme opp. 
Ikke interessert. 
Fikk igjen pengene for billetten i stedet. 

Roger Hodgson forlot Supertramp for å satse på en solokarriere 1983. 
Det første soloalbumet «In The Eye Of The Storm» kom ut året etter og solgte to millioner plater. 

Siden den gang har han gitt ut to album til, det siste kom for 18 år siden, men uten at noen har brydd seg noe særlig. 
Supertramp eksisterer i teorien fremdeles under ledelse av Rick Davies. 

Men uten Roger Hodgson har suksessen vært så som så. 
Bandet har ikke gitt ut noe nytt album på 15 år og ei heller turnert siden 2011 på grunn av at Davies er alvorlig syk. 

Det blir en kveld som i all hovedsak domineres av gammelt Supertramp-materiale. 
Noe Hodgson kan gjøre med god samvittighet ettersom det var han som skrev alle hitene under bandets kommersielle storhetstid fra midten av 70-tallet til litt ut på 80-tallet. 

Han begynner med Supertrampsangen «Take The Long Way Home» fra 1979 og fortsetter med «School» fra gjennombruddsalbumet «Crime Of The Century» som kom ut fem år tidligere. 

Det låter helt ålreit, men noen særlig respons hos publikum kan ikke spores. 
Scenen er dekorert med opplyste grønne planter og stjerner på bakteppet, og hadde gjort seg minst like bra på en julekonsert. 

De fire musikerne han har i ryggen på henholdsvis bass, trommer, tangenter og saksofon, munnspill og tangenter gjør ikke all verden av seg på scenen, men kan sitt fag. 

Selv spiller Hodgson keyboard, flygel og elektriske og akustiske gitarer. 
Mannen er i høyeste grad en multi-instrumentalist og på debutalbumet sitt spiller han alle instrumentene selv. 
En trivelig fyr som rutinert binder sammen låtene med småprat. 

Stemmen er ingenting å utsette på, og tatt i betraktning at mannen fylte 68 år for noen måneder siden er det vokale rent imponerende. 

Fullt så imponerende er ikke publikum denne kvelden. 
«In Jeopardy» fra det første soloalbumet fremføres uten noen reaksjon i salen. 
Litt mer liv blir det under «Breakfast In America», men som Rodger Hodgson sier lett lakonisk mot slutten av konserten. 

– 
Dere er et svært høflig publikum. 

«Hide In Your Shell» tilegnes to søstre som har kommet helt fra Chile for å overvære kveldens forestilling. 
Siden går det slag i slag med mer eller mindre kjente låter fra Supertramp. 

Høy mimrefaktor av det koselige slaget, men heller ikke mer. 
Litt utdatert må det nok sies å låte til tider, men på ingen måte håpløst. 
Den eneste sangen som tilhører dette århundre er «Death and a Zoo» fra Hodgsons siste utgivelse for 18 år siden. 

– 
Denne har sannsynligvis ingen av dere hørt før, som han introduserer låten med. 

For en gangs skyld noe som ikke er ren mimring, men kunne vært utgitt i dag. 
Og låter riktig bra. 
Strengt tatt hadde jeg i det minste forventet litt allsang på P4-svisken «Dreamer», men heller ikke her. 

Til og med på en ordinær julekonsert med Sissel pleier det å være mer liv. 
Men etter at Roger Hodgson fremfører kveldens siste på det ordinære programmet, den pompøse og pretensiøse «Fool’s Overture» fra 40 år gamle «Even in the Quietest Moments», skjer det noe med salen. 

Ellevill begeistring og trampeklapp. 
Endelig etter en time og tre kvarter. 
Ekstranumrene «Give a Little Bit» og «It’s Raining Again» blir det rene partyet med allsang og ekte feststemning. 

Noen har til og med tatt med seg paraplyer som de slår opp under siste låt. 
Kanskje er det bare de aller, aller mest kjente Supertramp-låtene som publikum fremdeles bryr seg om. 
Eller muligens var salen denne kvelden av ekstremt høflige slaget. 
