Topp band, grei plate
Spoon er et sikkert indiekort. 

||| 
ALBUM: 
Austin-bandet Spoon er i praksis et like sikkert indierockkort som Yo La Tengo, såkalt «trygt kjøp» for de innvidde. 

Britt Daniel & co. har gjennom et drøyt tiår (dette er bandets sjuende album) gjort seg stor flid med å variere og tøye sitt uttrykk og utfordre seg selv kontinuerlig, samtidig som de har sementert relativt forutsigbare rammer for sin virksomhet likevel. 

Familiært og fjernt på samme tid, med en hang til knoklete, minimalistiske låter og stramme, gnagende riff, men også med varme soultilbøyeligheter, funkfot og en av indieverdenens best innspilte pianolyd. 

«Transference» er, igjen litt som Yo La Tengos seineste plater, en slik plate man først og fremst tiltales av på grunn av bandets konsistente «same, but different»-etos og sound, mer enn for låtene i seg selv. 

En skjebne av relativ anonymitet albumet deler med forgjengeren «Ga Ga Ga Ga Ga» (2007) - begge mildt bleke om nebbet sammenliknet med den mer kjøttfulle «tiårets 50 beste»-potensielle «Gimme Fiction» fra 2005. 

Men for all del, topp band, ikke tro noe annet! 
