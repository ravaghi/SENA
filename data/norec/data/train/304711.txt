Bassisten havnet i koma
Men Deftones reiser seg mesterlig etter tragedien på et album som hyller bandkompisen. 

||| 
ALBUM: 
Egentlig skulle oppfølgeren til «Saturday Night Wrist» (2006) hete «Eros» og platen var planlagt utgitt i starten av 2009. 

Slik gikk det ikke. 

Bandets bassist Chi Cheng havnet på tampen av 2008 i en bilulykke som sendte han i koma. 
En tilstand han fremdeles befinner seg i. 

Etter flere utsettelser valgte bandet å legge utgivelsen, som ble sagt å være en svært eksperimentell affære, på hyllen og startet fra bunn av igjen. 
Resultatet har fått navnet «Diamond Eyes» og er nok hakket mykere i fremtoningen enn det som var tiltenkt «Eros». 

Hyller vennen? 
Veivalget på «Diamond Eyes» er det likevel lite å sette fingeren på, det er nemlig i brytningspunktet mellom desperasjon og de drømmeaktige refrengene Deftones har skrevet sine beste låter de siste årene. 

Og de er det flere av på album nummer seks fra Sacramento-gjengen. 

«Time will see us realign/Diamonds reign across the sky I will lead us to the same realm», synger Chino Moreno over en vever melodilinje i det fabelaktige tittelkuttet, og det er ikke vanskelig å tro at det er nettopp Cheng han har i tankene. 

Fargesprakende«Royal» og «CMND/CTRL» viser Deftones fra en mer innbitt side med sine blytunge og kvernende riff, slik vi husker dem fra «White Pony», mens «You've Seen the Butcher» og «Sextape» sender deg ut i duvende farvann igjen. 

Om det er lov å ordlegge seg i pompøse vendinger, så føles «Diamond Eyes» litt som å ligge på bakken og se på fyrverkeri og stjerneskudd i sakte film. 

Den er svevende og fargesprakende affære fra start til slutt. 
Med andre ord, om man trenger en aldri så liten virkelighetsflukt, har Deftones billetten klar. 

Alternativrocken har ikke hatt de beste kårene de siste årene, men Deftones står fortsatt som en urokkelig institusjon på toppen av berget, og der blir de værende en stund til. 
