Opprørets poesi
Shirin Neshats debutfilm om kvinner i Iran i 1953 er en stille eksplosjon. 

Med et poetisk, men kraftfullt filmspråk transporterer «Kvinner uten menn» sitt publikum til Iran, sommeren 1953. 
Her møter vi fire ulike kvinner hvis liv viser paradoksene i et samfunn hvor vestlige levesett utvikler seg parallelt med konservativ islam: 
En ung jente holdes innestengt av broren, mens en sosietetskvinne fester med kosmopolittiske gjester i vestlige klær. 

Til felles har damene opplevelsen av å være kuet av mennene rundt seg. 
Når de kommer sammen i et (mer eller mindre metaforisk) hus med hage utenfor Teheran, blir det en oase hvor sjal kan falle og de kan puste fritt. 

Dette er debutfilmen til anerkjente samtidskunstneren Shirin Neshat, opprinnelig fra Iran. 
Hun har lenge brukt video som medium, og flere av sekvensene her er tatt fra tidligere verk. 
«Kvinner uten menn» er i høyeste grad en kunstfilm. 
Scenene er visuelt utsøkte, vakkert komponert og i duse toner som på utmerket måte fanger tidsånden, mens de omhyller historien med en språkløs mystikk og intens stemning. 

Det skjulte livet i hagen varer ikke. 
I 1953 ble den demokratisk valgte statsministeren Mohammad Mossadegh styrtet i et statskupp, med hilsen USA og Storbritannia. 
Kuppet ledet fram mot Den islamske revolusjonen i 1979. 
«Kvinner uten menn» er et dypt politisk portrett av et lands historie. 
Her tematiseres måtene maktrelasjoner, religion og politikk griper inn i hverandre, samtidig handler filmen om personlig frigjøring. 
Dramatikken ligger ofte i den ubehagelige undertonen, men eskalerer i noen scener til det gjør fysisk vondt å se på. 

Tidslinje og handling oppløses i Neshats drømmende, magisk-realistiske univers. 
Det kan bli en tålmodighetsprøve, men effekten av filmen er som en vag drøm man våkner fra med en merkelig klar og sterk følelse av å ha sett noe viktig. 

Visste du at ¿ 
Regissør Shirin Neshat ble født i Qazvin, en av Irans mest religiøse byer. 
Hun forlot landet før Den islamske revolusjonen i 1979, og kunsten hennes har ført til at hun siden 1996 ikke har kunnet dra tilbake til hjemlandet sitt. 
Neshat bor i dag i New York. 
