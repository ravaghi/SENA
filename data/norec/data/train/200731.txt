Wilfa JuiceMaster
Har det blitt så enkelt å juice at vi er klar til å hive oss på bølgen? 
Vi har testet. 

Det er mange ulike grunner til å skaffe seg en juicemaskin. 
Hjemmepresset juice er uten tvil sunnere enn den du får kjøpt i butikken. 
Og med litt list, kan du få lurt grønnsaker i barna. 
Bla, bla, bla. 
Sant nok, men litt kjedelig? 

Etter å ha testet Wilfas JuiceMaster i et par uker, er det imidlertid noe helt annet vi synes burde veie minst like tungt: 
Herre min hatt, så godt det smaker! 
Hjemmepresset juice smaker fantastisk mye bedre enn det vi får i butikken. 

Men hvordan er veien frem til den gode juicen? 
Vi har testet. 

Sverger du til kaffe og ikke til juice om morgenen? 
Se vår samleside om kaffe, med kaffetrender og tester av ulike kaffemaskiner 

Utseende 

Innholdsfortegnelse: 
UtseendeI brukOgså grønnsakerRengjøringResultatSmart ekstrafunksjonKonklusjon 

Selve skroget virker solid, det samme gjør den keramiske pressen, mens de løse plastikkdelene fremstår som mye svakere. 
Når det er sagt, er alle delene fortsatt hele og fine, til tross for hardkjør de siste par ukene, men vi stoler ikke helt på at den tåler nok til å følge oss gjennom hele reklamasjonsperioden på fem år, dersom entusiasmen fortsetter etter at nyforelskelsen i hjemmepresset juice avtar. 

Hvor lenge skal produktene vare? 
Noen ganger er det størrelsen det kommer an på. 
Men kjøper du for eksempel en kaffetrakter, skal den vare i fem år. 

Det er ikke en helautomatisk maskin. 
Du må bidra litt selv, og bruke den medfølgende staven til å dytte frukt og grønt ned i pressen. 
I motsetning til andre juicemaskiner vi har sett kommer restene, eller avfallet ut foran juicen. 
Det ser imidlertid såpass delikat ut at dette ikke er noe problem. 
Det kan også være fristende å få juicen rett ned i et glass, i stedet for i den store oppsamlingsboksen. 
Men velger du frukt eller grønt som har en tendens til å skumme, for eksempel epler, anbefaler vi containeren. 
Den har nemlig en løs liten "skiller" som sørger for at du får ren og god juice i glasset, mens det litt mindre delikate skummet blir igjen. 

I bruk 

Juicemaskinen er grei å forstå, også for oss som ikke er så fryktelig glad i bruksanvisninger. 
Det er få deler å forholde seg til, og vi skrur den lett sammen (den må selvfølgelig vaskes før vi bruker den første gang) og er klar til å juice. 
Maskinen har en kombinert av og på-knapp, samt en knapp for revers, som er nyttig om noe skulle sette seg i pressen. 
Disse sitter bakpå selve skroget. 

Selve trakten ned til pressen er relativt smal. 
En enkel og grei barnesikring - eller voksenklønesikring om du vil, så du trenger ikke å bekymre deg for små eller store fingertupper. 
Dette betyr imidlertid at du må gjøre en del forarbeid: 
Store frukter må deles opp. 
Du må fjerne store steiner, for eksempel i mango eller plommer, men eplekjernen kan godt sitte i. 

Skal du juice sitrusfrukt, eller annen frukt der skallet kan avgi bitter smak eller andre uhumskheter, må du i tillegg fjerne skallet før bruk. 
På appelsiner holder det for eksempel å fjerne det ytterste oransje laget, det hvite må gjerne sitte på. 

Obs! 
Juicepressen egner seg ikke til frukter eller bær med små steiner, som pasjonsfrukt, granateple eller lignende. 
Fordi det er en presse, blir steinene knust og kommer ut sammen med juicen, ikke med skallet, og dette gjør juicen både tykkere og bitrere. 
For å få juice ut av en pasjonsfrukt, anbefaler vi den manuelle metoden. 
Ta frøene over i en sil, og press med en sleiv. 

Også grønnsaker 

Det lønner seg også å skjære opp frukt med tett eller fast skall, rett og slett fordi maskinen jobber unødvendig mye med dette når frukten presses ned. 
Maskinen sliter litt med små tomater, for eksempel, fordi hinnen på tomatene er såpass sterk. 
Det samme med epleskall, men det eneste du trenger å gjøre, er å sørge for å dele opp eplet i båter. 

Som du kan se i videoen under klarer maskinen fint å juice gulrøtter, til tross for at de er harde. 
Stangselleri, for eksempel, sliter den mer med, rett og slett fordi fibrene er så lange. 
Skal du juice stangselleri, anbefaler vi at du kutter opp i så små biter som mulig, mot fibrene. 
Det samme gjelder for eksempel ingefær, men her vil vel de fleste stort sett bruke små biter. 
Skulle du likevel ha behov for å få presset ut mye ingefærjuice, bør du kutte den i relativt små biter, også disse mot fiberne. 

(Vi har fått dilla på ingefær- og gulrotjuice. 
Det anbefales til alle som har anledning til å lage juice hjemme. 
Verdens enkleste (og beste?) hvilerett?) 

Omtrent én av tyve ganger er det litt vanskelig å få satt på pressen på selve maskinen. 
Dette er fordi skruen har vridd litt på seg, så trikset kan være å trykke lett på på- eller reversknappen, og prøve igjen. 

I videoen under kan du se flere bilder av hvordan juiceren virker: 

Tips: 
Når du juicer frukt som blir brun, som for eksempel eple, eller avocado, som du også kan presse juice ut av, anbefaler vi å juice en liten skive eller båt med sitron eller lime i samme slengen, så blir resultatet mye mer delikat. 

Rengjøring 

Vel så viktig som hvordan kjøkkenmaskiner er i bruk, er hvordan du vasker dem. 
Fruktkjøtt har en lei tendens til å lime seg til overflatene, og være umulig å få bort om du ikke tar det med én gang - og hvem har tid til å ta den o store oppvasken hver morgen? 

Siden det er få deler, går det fort å skylle av det grøvste, og det tar ikke fryktelig lang tid å vaske over. 
Da vi fikk maskinen demonstrert under lanseringen, fortalte en av Wilfas representanter at han hadde kjørt delene i oppvaskmaskinen, til tross for at det ikke anbefales. 
Fem måneder senere var alt like fint. 

Vi har gjort det samme med vår, et par ganger innimellom, rett og slett fordi det er litt vanskelig å komme til inne i alle kriker og kroker. 
Vi er klar over at oppvaskpulveret kan slite litt på plasten, slik at det blir enda lettere for fruktkjøttet å feste seg, men da får det heller være sånn. 
Litt kortere levetid og mye enklere hverdag. 

Resultat 

Resultatet på juicepressingen blir, som vi nevnte innledningsvis, helt fantastisk. 
Vi var kanskje heldige med sesongen. 
Appelsinene er søte og gode, på grensen til mandarinsøte. 
Og det bugner av god frisk frukt - og grønnsaker, for det kan man fint presse også - i butikkene. 
Vi har også fått fine resultater med å tilsette ferske urter i pressen. 
Eple og mynte er en ny favoritt. 
Er du glad i mojito, kan du lage ferdig mojito-miks av lime og mynte før festen, og tilsette litt ferske blader og noen limebåter for utseendets skyld. 
Som nevnt over har vi fått smaken på gulrot og ingefærjuice, og vi har laget drukket noe vi påstår må være verdens beste virgin bloody mary til frokost. 

En ting som skuffet litt var juicing av bær. 
Her følte vi at mye av bærene gikk tapt i pressen, og vi kommer nok til å holde oss til å lage smoothies, når vi ønsker blå- eller bringebær i flytende form. 

Ferskpresset juice er ikke billigere enn den juicen du får kjøpt i butikken. 
Tvert imot. 
Men presser du selv, beholder du sannsynligvis mer av de gode vitaminene enn om du kjøper. 
Og i forhold til å kjøpe ferskpresset juice på juicebar, lønner det seg. 
For smakens og variasjonens skyld er det også uovertruffent! 

Les også hvorfor enkelte anbefaler at du drikker juice til burgeren 

Smart ekstrafunksjon 

I tillegg til å være en utmerket juicer, kan juiceren gjøre en smart ting til: 
Lage sorbet. 
Dette er en funksjon vi tipper særlig barnefamilier eller alle på slanker'n vil sette pris på. 
For "juicer" du frossen frukt i biter eller bær, for eksempel ferdigsmoothiemiksene du får kjøpt i frysediksen, kommer de ikke flytende ut i juicebeholderen, men som sorbet i avfallsbeholderen. 
Velger du en smoothiemiks med banan, er denne så søt at du ikke trenger sukker, og du kan også søte den med litt honning eller sukker, eller smake sorbeten til med litt youghurt for en mildere smak. 

Det lønner seg imidlertid å la de frosne bærene ligge et par minutter på benken. 
Er de alt for harde, stopper maskinen, noe du kan se i videoen under. 
Det er viktig at de ikke ligger for lenge, slik at maskinen presser saften ut, men fra et par til ti minutter burde gå greit. 

Se hvordan det virker (og hvordan det ikke virker): 

Konklusjon 

Vi mer enn liker Wilfa JuiceMaster. 
Ja, det krever litt mer av oss enn vi trodde, i forarbeid, og i selve presseprosessen, men resultatet taler for seg selv: 
Dette er nydelig! 

Vi savner litt stødigere brett på toppen, og skulle ønske at de avtagbare delene var noe mer solide, men ellers er det lite å sette fingeren på. 
Den er relativt stillegående, og holder du deg unna de aller fasteste grønnsakene (som gulrot) kan du lage juice til deg selv om morgenen uten å vekke hele huset. 

Vi er rett og slett litt frelst; og kan trygt anbefale denne til våre lesere. 

Lurer du på hvordan pressen oppfører seg i forhold til sentrifuge-juicerne som er på markedet? 
Følg med neste uke for en sammenligning. 
