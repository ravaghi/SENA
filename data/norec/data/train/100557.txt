Følelsesladet knyttneve
«Half-Life 2: Episode Two» er ekstremt underholdende. 
Men det er faktisk ikke der spillets aller største styrke ligger. 

Med «Half-Life» (1998), «Half-Life 2» (2004) og «Half-Life 2: Episode One» (2006) har Valve Software skapt en av spillverdenens beste og mest anerkjente serier. 

Nå smeller de til med fortsettelsen på sagaen i «Half-Life 2: Episode Two», og befester med det sin posisjon som skytespillgenrens yppersteprester. 

(Anmeldelsen av «Team Fortress 2» må dessverre utsettes til neste uke) 

Med unntak av «Bioshock», er det nemlig ingenting som når opp til fortellerteknikken, actionsekvensene, rollegalleriet, dialogen, våpendesignet, regien og den rene, skjære skapergleden Valve demonstrerer i både miljøene du ferdes i og fiendene du møter. 

Du blir kastet ut i en verden hvor monstruøse skapninger fra en annen dimensjon har tatt over Jorden og styrer den med totalitær jernhånd. 

Slagene mot overmakten i «Half-Life 2» og «Episode One» har gitt flere seiere, men krigen er på ingen måte vunnet. 
Derfor raser nerdehelten Gordon Freeman og hans «sidekick» Alyx Vance gjennom landlige områder utenfor City 17 i jakt på en endelig løsning. 

Østblokkinspirerte bymiljøer er med andre ord erstattet av skog, dalsøkk, elver, sletter og fjell. 
Noe som har påvirket tempoet i spillet: 

Det er lengre mellom hver actionsekvens her enn før. 
I lange perioder er du simpelthen på uforstyrret vei til ditt neste mål, før det plutselig eksploderer i noen av seriens mest fantastiske actiontopper til nå. 

Denne intervalløsningen har en praktisk årsak, The Combine har naturlig nok ikke styrker ved hver eneste stubbe utenfor byene. 
Men svingningene i intensitet har også en annen årsak, og det er her «Half-Life 2: Episode Two» treffer hardest. 

Det er snakk om et veldig følelsesladet spill denne gangen, med sterkere fokus på de forskjellige rollene og forholdet mellom dem. 
Det gjelder i særlig grad forholdet mellom Alyx og hennes far, Eli. 

Ved hjelp av en utrolig velskrevet dialog, svært gode skuespillere og en ekstremt effektfull regi, pløyer «Epidose Two» dypere enn forgjengerne. 
Og det er noe som kler «Half-Life»-serien veldig godt. 

Følelsen av overhengende livsfare er også sterkere enn noen gang. 
Det oppleves virkelig som om det haster med å få has med The Combine før det er for sent. 

Dette gir «Episode Two» en herlig nerve, en nerve som det glimrende lydbildet, den strålende musikken, de interessante miljøene og den eksepsjonelle regien klimprer på fra den forsiktige starten til den sjokkerende sterke avslutningen. 

Og slutten på «Episode Two» treffer meg ikke bare langt inn i hjerteroten, her legges også noen utrolig spennende premisser for det kommende «Episode Three». 

For å si det sånn: det antydes en ufattelig dramatisk finale her. 
Jeg klarer nesten ikke vente. 

PS: 
«Half-Life 2: Episode Two» kan kjøpes separat for 30 dollar (ca. 170 kroner) på Steam, eller som en del av samlepakken «The Orange Box», som også inneholder «Half-Life 2», «Half-Life 2: 
Episode One», «Team Fortress 2» og «Portal». 
«The Orange Box» lanseres i dag på PC og Xbox 360, og kommer på PS3 senere i høst. 

OBS!!! 
Videoen under består av gameplay fra «Half-Life 2: Episode Two». 
Den inneholder noen (mindre) spoilere, men jeg har forsøkt å holde meg unna de aller største begivenhetene i spillet. 
