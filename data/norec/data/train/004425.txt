Operasjon Arktis
Velgjort spenning fra det kalde nord! 

Operasjon Arktis er en vakker og velskrudd film for unge kinogjengere, som også voksne kan ha glede av å se. 

Denne familiefilmen, produsert av ringrevene John M. Jacobsen og Sveinung Golimo, scorer høyt på unge skuespillere med sjarm og talent, mens regissør og manusforfatter Grethe Bøe-Waal (Titanics ti liv, Hjerterått) formidler med effektiv fortellerevne. 

Filmen har akkurat passe mengder spenning for de yngste, god nok underholdningsfaktor for de voksne og et aktuelt miljøbudskap som bakteppe for handlingen. 

Strandet på øde øy 

Tre søsken er blindpassasjerer i et redningshelikopter som de tror skal ta dem fra Bodø til Stavanger. 

Men i stedet lander de på den øde Halvmåneøya på Svalbard, der de blir etterlatt av et uvitende helikoptermannskap. 

Julia (Kaisa Gurine Antonsen), Ida (Ida Leonora Valestrand Eike) og Sindre (Leonard Valestrand Eike) må kjempe for å overleve, unngå en farlig isbjørn og finne ut hvordan i all verden de skal komme seg hjem. 

Filmen starter kjempebra, med frisk introduksjon av figurene og en historie i rask utvikling. 
Hvordan søsknene havner på Svalbard, er kanskje resultatet av litt ville omstendigheter, men samtidig ikke helt søkt, heller. 

Når handlingen har forflyttet seg til den øde øya, mister den etter hvert litt tempo. 
Både figurene, og publikum, havner i en låst situasjon i en jakthytte. 

Bortsett fra noen dramatiske avstikkere, er det litt i overkant mange ventesekvenser inne i hytta. 
Men mot slutten, tar dramatikken seg virkelig opp igjen. 

Barna er filmens hjerte 

En av de viktigste årsakene til at filmen innfrir, er de unge skuespillerne. 
Kaisa Gurine Antonsen overbeviser som storesøster Julia, som ikke er den tøffeste jenta når vi møter henne, men går igjennom en utvikling gjennom prøvene hun blir satt på. 

Ida Leonora og Leonard Valestrand Eike er også gode funn, med herlige og friske opptredener foran kamera. 

Garvede skuespillere som Kristofer Hivju, Line Verndal, Nicolai Cleve Broch og Per Kjerstad er viktige tilskudd, men det er barna som utgjør filmens hjerte, og de gjør en beundringsverdig innsats. 

Operasjon Arktis er en vellaget film med høy kvalitet på både lyd og billedfronten. 

Svalbard og Bodø er nydelige innspillingssteder, flott fotografert av Gaute Gunnari, og jeg lar meg imponere av en fantastisk isbjørn, som er et viktig spenningselement. 

Filmens midtre del burde kanskje hatt et litt større spenningsnivå, men barn vil la seg rive med av en underholdende historie med et miljøbudskap om global oppvarming og issmelting 
