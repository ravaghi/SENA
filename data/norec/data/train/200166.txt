19" W Videoseven V7L19WA
Mens de andre bredskjermene koster godt over 3000 ligger Videoseven flere hundrelapper under. 
Vi har testet. 

Vi begynner å venne oss til skjermoppløsningen 1440x900 punkter. 
Den dukker opp både på bærbare og på rimelige 19-tommers LCD-skjermer i bredformat, og den hittil rimeligste skjermen har vi nå hatt på testbenken. 

LES OGSÅ: 

Skjermen heter V7L19WA og kommer fra Videoseven, et merke vi har støtt på flere ganger tidligere i forbindelse med Månedens testPC. 
Dette er skjermer i den laveste enden av prisskalaen og denne 19-tommeren er også den rimeligste vi hittil har sett i dette formatet. 

Tre hjørner og assymetri 

Det man umiddelbart legger merke til er at skjermen har tre vanlige hjørner, mens det nederste høyre hjørnet er rundt. 
Om dette skyldes en spesielt god eller dårlig dag i designavdelingen skal vi ikke spekulere i, men det er i hvert fall ikke skjemmende. 

Rammen rundt skjermen er smal i topp og på venstre side, men på undersiden er den vesentlig bredere og slik fortsetter det helt bort til høyre sving og oppover. 

Den ekstra plassen på undersiden av skjermen gir plass til to små høyttalere, mens høyre side huser betjeningsknappene. 
Knappene er små med innpregete symboler, som er vanskelige å lese i de fleste belysninger. 
Menysystemet er derimot oversiktlig og praktisk. 

Skjermen kan ikke justeres i høyden eller dreies rundt, bare den ordinære vippemuligheten er på plass. 
Foten er rund og stødig. 

Tilkoblingene er bare for analog VGA, lyd på minijack og nettkabel til den interne strømforsyningen. 

Bildekvalitet 

Skjermen har gode farger, og betraktningsvinkelen er blant de beste i denne skjermklassen. 

Responstiden er oppgitt til 8 ms, og etterslepet er marginalt og er ikke merkbart i praksis. 

Skjermen har flere forhåndsinnstillinger, beregnet på forskjellige bruksområder, som velges direkte med betjeningsknapp. 

Fargeprofilene bruker standard temperaturer og sRGB, og i tillegg kan du justere fargene på frihånd. 

De automatiske innstillingene fungerte utmerket, og skjermen stilte seg inn til et sylskarpt bilde uten problemer. 
Dette er viktig på skjermer som bare har VGA-inngang. 
Med DVI er dette uansett uproblematisk. 

Konklusjon 

Videoseven V7L19WA er rimeligst i klassen, har et interessant design og har en bildekvalitet som er blant de aller beste i 19-tommers klassen av bredskjermer. 

Den egner seg fint til all slags bruk, inkludert spill og multimedia. 
