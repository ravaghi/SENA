Film:Usentimentalt skrekkscenario 

«Rebell», filmen som var Canadas Oscar-bidrag under tittelen «War Witch», forteller historien til Komona. 

I et navnløst afrikansk land, blir hun som 12-åring fanget av geriljasoldater og tvunget til å skyte sine egne foreldre, for å unngå at de blir hakket opp med machete. 
Når hun etter å ha drukket «drømmesevje» ser gjenferd og blir den eneste av rekruttene fra landsbyen sin til å overleve et tokt, anser geriljalederen Grand Tigre Royal henne for å være en trollkvinne med magiske krefter, og bruker henne til å finne regjeringssoldatenes oppholdssteder. 

Komona forteller historien selv, som en grusom fabel til sitt ufødte barn, og vi følger henne fra indoktrinering, via frihet og kjærlighet, til voldtekt, mareritt og mer krig. 

Regissør og manusforfatter Kom Nguyen makter å balansere det hele uten å bli sentimental. 
Overfloden følelser i filmen, blir som Komonas egne holdt strengt i sjakk. 
Resultatet er en nedtonet, vakker og sterk film, som ikke henger seg opp i politikk eller pekefingre, men har en ung kvinnes historie i fokus. 

Mwanza, en 16-åring filmskaperne angivelig oppdaget på gaten, leverer en ektefølt innsats som Komona. 
Vi tror på hennes lavmælte sorg, frykt og savn. 
Fortellerstemmen (Diane Uwamahoro) serverer skrekk-poesien på et nærmest monotont, følelsesløst vis, som gjør historien desto mer effektfull. 

Og til tross for den grufulle tematikken, har «Rebell» også plass til varme, sjarm og magi. 

INGVILL DYBFEST DAHL 
