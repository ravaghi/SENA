Costa Rica til historisk kvartfinale
(Costa Rica-Hellas1-1, 6-4 etter straffer) 
De kjempet heroisk med ti mann i nesten en time og sikret straffesparkkonkurranse mot Hellas. 
Der fikk Costa Rica sin deilige belønning. 

I en dramtatisk åttedelsfinale trakk Costa Rica til slutt det lengste strået mot Hellas. 
Med Rosenborg-spiller Christian Gamboa og de tidligere eliteserieprofilene Celso Borges (Fredrikstad), Giancarlo González (Vålerenga) og Christian Bolaños (Start) i startoppstillingen tok costaricanerne ledelsen 1-0, men Jorge Luis Pintos menn fikk det tøft da midtstopper Óscar Duarte pådro seg sitt andre gule kort 23 minutter før slutt. 

Med ti mann forsvarte Costa Rica seg heroisk, men tolv sekunder på overtid måtte de kapitulere. 
Sokratis Papastathopoulos satte inn utlikningen og sikret ekstraomganger. 

Der klarte ingen av lagene å finne veien til nettmaskene, og dermed måtte kampen om å få møte Nederland i kvartfinalen avgjøres fra ellevemetersmerket. 

Der var Costa Rica best, etter at samtlige spillere scoret på sine forsøk og keeper Keylor Navas reddet straffen fra Hellas' fjerde straffe fra Theofanis Gekas. 

– 
Han er av verdens beste keepere. 
Vi stolte fullstendig på Navas når det ble straffer, han er en ekstraordinær mann, sa Costa Ricas trener Jorge Pinto etter kampen, ifølge NRK. 

Celso Borges scoret for Costa Rica. 
Kostantinos Mitroglou scoret for Hellas. 
Bryan Ruiz scoret for Costa Rica. 
Lazaros Hristodoulopoulos scoret for Hellas. 
Giancarlo González scoret for Costa Rica. 
Jose Holebas scoret for Hellas. 
Joel Campbell scoret for Costa Rica. 
Theofanis Gekas bommet for Hellas. 
Michael Umaña scoret for Costa Rica. 

- Jeg drømte om dette i natt, men fortalte ingen om det. 
Det er nesten uvirkelig. 
Jeg var veldig selvsikker, sa Umaña om å sette den avgjørende straffen, ifølge NTB. 

Han må dele mye av æren for seieren med keeper Navas. 
Levante-keeperen sto en fantastisk kamp og tronet det hele med en flott strafferedning. 

Med det er Costa Rica klar for sin aller første VM-kvartfinale i historien. 
Dermed fortsetter eventyret for den lille nasjonen med 4,8 millioner innbyggere. 
Jorge Luis Pintos menn gikk til topps i «dødens gruppe» etter å ha slått Uruguay og Italia og spilt uavgjort mot England. 

Hellas centimetere unna 

Avansementet kunne imidlertid ha gått fløyten for Costa Rica på overtid av den andre ekstraomgangen. 

Idet kampuret viste 120 minutter og 45 sekunder fikk Hellas en eventyrlig mulighet til å avgjøre åttelsfinalen. 

Innbytter Kostantinos Mitroglou mottok en høy pasning inn bak backrekka til Costa Rica og forsøkte seg på volley fra fem meter, men Keylor Navas kom ut fra streken og vartet opp med en glimrende redning. 

Sisteskansen, som også tidligere i kampen leverte et par glimrende inngripener, fikk avverget sjansen med hofta. 
Utrolig nok gikk ballen utenfor stolpen - og Costa Rica reddet straffesparkkonkurranse. 

Kapitulerte på overtid 

Dramatikk ble det også på overtid av ordinær tid da Costa Rica forsvarte seg med nebb og klør. 

Etter å ha stått i mot et solid Hellas-press 

helt siden Duarte ble sendt i dusjen midtveis i andreomgangen, glapp det i de bakre rekker like etter at kampuret bikket 90 minutter. 

Theofanis Gekas fikk ta ned ballen på brystet og fyre av, og Navas i Costa Rica-buret klarte ikke å gjøre annet enn å dytte ballen ut i beina på Sokratis Papastathopoulos som enkelt satte inn utlikningen. 

Dermed scoret Hellas på overtid i sin andre strake kamp, og kampen gikk til ekstraomganger. 

- Det var ingen bombe. 
Det har vært ruskete bakover hos Costa Rica, sa VG-kommentator Truls Dæhli i VGTVs VM-studio. 

«Norsk» målgivende 

Costa Rica tok første stikk i den dramatiske åttedelsfinalen seks minutter inn i den andre omgangen. 
Cristian Bolaños, som spilte halvannen sesong i Start før han signerte for FC København, førte opp på venstresiden og spilte en glimrende pasning langs 16-meteren i retning kaptein Bryan Ruiz (28). 

Fulham-stjernen avsluttet på direkten med en herlig og frekk markkryper mot det lengste hjørnet. 
Avslutningen var langt i fra hard, men Hellas-keeper Orestis Karnezis ble bare stående og se på at ballen trillet inn i nettet. 

- Dette er en påminnelse om at det lønner seg å skyte på første. 
Selve skuddet var det ikke mye fres i, men det kommer overraskende, sa Dæhli. 

Minutter senere ble Costa Rica snytt for et soleklart straffespark da Hellas’ høyreback Vassilis Torosidis tok ballen med hånden etter et innlegg fra høyre. 
Dommer Benjamin Williams fra Australia og hans assistenter kan umulig ha fått med seg handsen og vinket spillet videre. 

Kjemperedning 

Hadde costaricanerne fått tilkjent straffen, kunne de ha vært foran med to mål. 
Samtidig kan de takke sin målvakt for at de ikke havnet under 0-1 før pause. 
I en jevnspilt førsteomgang på Arena Pernambuco i Recife var det Hellas som skapte den eneste sjansen. 
Den var til gjengeld gedigen: 

Venstreback Jose Holebas kom rundt på venstrekanten og pisket et perfekt innlegg inn i feltet. 
Dimitris Salpingidis, som helt umarkert møtte pasningen og avsluttet på volley fra få meter, må ha vært sikker på scoring. 

I stedet vartet Costa Ricas sisteskanse Keylor Navas opp med en glimrende benparade. 
Dermed holdt Levante-keeperen «norske» Costa Rica inne i kampen til pause. 

- Det er en fantastisk redning! 
Jeg lurte på hvor det ble av den ballen, utbrøt Kjetil Rekdal i VGTVs VM-studio. 
