TEST:Audi TT 

Med tredje generasjon Audi TT har de virkelig fått det til. 

Motorlyden er sportslig og hissig. 
Med Drive Select i Dynamic og DSG-kassen i sportmodus sparker den røde sportsbilen kraftig fra gjennom den krappe svingen på den våte asfalten, men sitter likevel som klistret på veibanen og lar seg styre sikkert og skarpt uten tegn til lastveksel eller ubalanse. 

Firehjulsdriften, den lange akselavstanden og den gode og lavtliggende vektfordelingen gjør sitt. 
Styringen er progressiv og skarp. 
2.0 TFSI-motoren på 230 hester snerrer overraskende potent til bare å ha fire sylindre og ved girskiftet bjeffer det heftig fra eksosanlegget. 

Ingen tvil: 
Den nyeste fra Audi er en ekte, ærlig og effektiv sportsbil. 

Til nye høyder 

I disse dager er tredje generasjon Audi TT på vei ut på markedet og vi fikk kloa i et knallrødt eksemplar med quattro 4x4 og 6-trinns S tronic (dobbelkløtsj) automat, som vi har testkjørt. 

Denne bilmodellen har etterhvert opparbeidet seg et solid image som et uunngåelig alternativ i den kompakte sportsvognklassen. 

Med denne nykommeren tror vi den teknologi-fokuserte bilprodusenten fra Ingolstadt vil befeste sin posisjon ytterligere i forhold til konkurrentene. 

Nå synes vi Audi TT virkelig har funnet sin form. 
Designen er fortsatt basert på den gode grunnidéen, men modnet og tidsriktig. 
Fasongen er i det store og hele beholdt - dette er en kompakt sportskupé - mens linjene er mer markante. 
Bilen ser sintere og mer maskulin ut og utseendet, signert Jörgen Löffler, svarer til den oppgraderte teknologien som ligger i bunnen. 
Mer om den lenger ned. 

Ikke nok med det: 
Interiøret er resolutt innovativt og bryter på en forfriskende måte med Audis litt fastlåste, om enn høyverdige, klassisisme som har vært gjengs inntil nylig. 

Uten at forgjengeren var noen dårlig bil, altså: 
Her har Audi tatt et nytt og solid steg fremover og med denne TT-generasjonen når de nye høyder. 

Alternativer? 

Konkurransen i premium-kategorien anser vi for å være hovedsaklig BMW Z4, Mercedes SLK og Porsche Cayman. 
Imidlertid kan Toyota GT86 / Subaru BRZ også vurderes av dem som er mer opptatt av sportsbil/morobil-aspektet og mindre av status. 
Ja, selv den mye mer moderat motoriserte Mazda MX-5, som nå kommer i sin fjerde generasjon, gir mye sportslig og underholdende kjøring for pengene. 

I dette selskapet er uansett Audi TT noe for seg selv. 

Kom skjevt ut 

I 1998 dukket det opp en snodig liten såpestykke-lignende bil med fire ringer i grillen. 
Det var første generasjon Audi TT og den ble aldri ansett som helt vellykket. 

Ikke bare på gunn av den veldig avrundede fremtoningen samt at det ikke var helt opplagt hva som var foran og bak på bilen, men fordi den helt i begynnelsen ble knyttet til en del stygge ulykker på tyske motorveier. 

Kombinasjonen kort og nervøs sportsbil med mye krefter og ofte uerfarne førere i høy hastighet viste seg å være uheldig. 
Stabiliteten på bilen ble raskt forbedret ved diverse grep, men skaden var delvis skjedd. 
Image-messig i det minste, for produsenten ble frikjent for skyld av myndighetene. 

Gjenopprettet 

Generasjon 2 fra 2006 gjorde at den historikken raskt gikk i glemmeboken. 
Bilen var både tøffere i designen og mer sivilisert å kjøre. 

Det gjorde at man kunne lesse på med mer krefter etterhvert og vi har kjørt noen imponerende TT-versjoner opp gjennom årene. 

Det er blitt solgt over en halv million TT i verden og her i Norge har Audi solgt totalt 800 stykker siden debuten i 1998. 

Med sportsautomat og 4x4 

Vårt testeksemplar bærer det fulle navnet Audi TT Coupé 2.0 TFSI 230 hk quattro S tronic. 
Altså har den firehjulsdrift og en kjapp og effektiv dobbeltkløtsj-automat. 

Prisen er fra 558.900 kroner og standard er da 17-tommers alufelger, Audis nye «virtuelle cockpit» , som du kan lese alt om her, med førerinformasjonssystem i farger og xenon plus hovedlys med LED-kjørelys. 

I tillegg inkluderer den norske importøren uten tillegg i pris DAB+, klimaautomatikk og såkalt tilkoblingspakke som inkluderer Audis lydsystem og musikk-grensesnitt, Bluetooth og MMI touch. 

Fullspekket testbil 

Men på testbilen var det adskillig mer snadder, så vi fikk anledning til å evaluere bilens muligheter. 
Totalt beløp dermed bilprisen seg til 753.000 kroner for testutgaven. 
Da får man til gjengjeld en herlig totalopplevelse av bilen som heldigvis ikke er tung i utgangspunktet med en egenvekt på 1.335 kilo. 
Man har nemlig klart å redusere bilens masse med 50 kilo fra foregående modell. 

Audis space frame chassis er 30 prosent i aluminium, og det er også karosseriet består for en god del av aluminium, eksempelvis panser, dører, sidepanel og bakluke. 

Arbeidsjernet 

Motoren er selvsagt sakens kjerne og på papiret ser det aldri veldig spennende ut med en firesylindret 2,0-liters bensinmotor. 
Inntil nylig, i det minste, for det har begynt å komme mye spennende i genren i det siste. 

Det er 230 GTI-hestekrefter vi snakker om. 
Motoren er nemlig i bunn og grunn den samme som i den sprekeste utgaven av dagens VW Golf GTI. 

Den er med andre ord noe av det ypperste man kan oppdrive blant 2.000-kubikkere i dag innenfor en prisramme menigmann kan forholde seg til. 
Det betyr - foruten tilstrekkelig med hestekrefter - en durabelig trekkraft (370 newtonmeter) fra 1.600 til 4.300 omdreininger, altså den viktigste delen av arbeidsregisteret. 

5,3 sekunder 

Dette gjør at bilen sprinter uanstrengt og drar heftig gjennom og ut av svinger, mens S tronic-girkassen kjapt og effektivt utnytter kreftene på optimal måte. 
Under mer ideelle forhold enn de vi hadde, klarer bilen med kombinasjonen quattro og S tronic 0-100 på bare 5,3 sekunder - det er fantastisk bra utnyttelse av 230 hester og 370 newtonmeter. 

Med forhjulsdrift og manuell girkasse bruker den til sammenligning 6,0 sekunder. 
Forbruk for førstnevnte er oppgitt til 0,64 liter per mil, mot 0,59 for den forhjulsdrevne. 

Fartsressurser og effektivitet er altså til stede i fullt monn. 
Føreren kan dermed konsentrere seg om det som er viktig: 
Kjøre bilen. 
Og det gir mersmak til de grader: 
Bilen er rett og slett avhengighetsskapende. 
Det var med besk smak i munnen og tungt hjerte vi leverte nøkkelen til Audi TT tilbake igjen hos importøren en regntung morgen... 

Steinhard testbil 

Vi nevnte innledningsvis den fine balansen og det gode veigrepet samt den presise og progressive styringen. 
Alt dette bidrar til den herlig sportslige kjøreopplevelsen TT gir. 
Men man skal vite hva man går til hvis man velger «full pakke» på utstyrssiden for å maksimere sportsligheten. 

Dette var tilfellet med testbilen, som hadde det senkede sportsunderstellet fra quattro GmbH og i tillegg de ti-ekede felgene på 20 tommer som ser heftige ut, men også sørger for både forringet komfort, særlig over korte ujevnheter, og høyere lydnivå i den ellers raffinerte kabinen. 

Ikke perfekt, men svarte, så bra! 

Men totalt sett: 
Dette er i våre øyne en innertier fra Audi. 
Skåret i en ellers uforminsket glede er de kostbare tilvalgene man må krysse av for for å få en komplett opplevelse av bilen. 

Men bilen er så bra tenkt uansett at enhver entusiast som samtidig vil ha en alldagsdugelig bil, vil finne svært mye å glede seg over her. 
