AOC e2343Fi - skjerm med i-dokk
En skjerm med dokk til iPhone og iPod - kan det være noe? 

AOC lager noen elegante skjermer som er imponerende tynne. 
Dagens testeksemplar er intet unntak, og med LED-belysning og en konstruksjon i helt sort, blank plast blir den også svært lett å håndtere. 

Og den har noe ekstra. 

e2343Fi 

Som betegnelsen mer enn antyder er det snakk om en 23-tommers skjerm, og den har ikke uventet HD-oppløsning i 1920 x 1080 - folkestandarden. 

Foten er fast og kan ikke dreies eller heves/senkes, men du kan vippe skjermen bakover opptil 18 grader og forover opptil fem grader. 
Overflaten på foten er trukket med et elastisk stoff, en original detalj, og tar seg bra ut. 

Skjermen har matt overflate, og de blanke rammene rundt er beskjedne 17 mm brede. 
Tykkelsen er bare 12,6 mm og vekten er 2,8 kilo. 
Dette gir et slankt og lett inntrykk. 

I fronten er det en dokk til iPhone og iPod. 
Du bare trer iPhone/iPod over, det er ingen støtter eller tilpasningsadaptere for forskjellige typer og varianter. 

Foran i dokken finner vi de fire menyknappene og av/på-bryteren. 

Tilkoblingene er for strømadapter, analog lydinngang, VGA, HDMI og USB for lading av iPhone/iPod. 

AOC oppgir 250 cd/m2 lysstyrke og 1000:1 i kontrast. 
Betraktningsvinkelen er 170/160 grader og responstiden 2 ms. 

I bruk 

Skjermen er en helt kurant TN-skjerm, men heller ikke noe mer. 
Den fungerer utmerket når du sitter slik at hele fargespekteret kommer helskinnet ut av matrisen. 
Men flytter du deg eller skjermen oppover eller til sidene forsvinner både farger og kontrast. 
Dette gjelder absolutt alle skjermer av denne typen, så det er ikke noen spesiell svakhet med akkurat dette produktet. 

Responsen er god, det er bare en aning etterslep. 

Det finnes ferdige innstillinger som kan velges med menyknappene, som veksler mellom optimaliserte innstillinger for forskjellige bruksområder: Standard, tekst, internett, game, film og sport. 

Videre innstillinger slår av/på dynamisk kontrast, tre gamma-innstillinger og tre overdrive-innstillinger som påvirker responstiden. 

Skjermen støtter også sRGB fargerommet som gir et nøytralt og "riktig" bilde uten spesielle betoninger. 

Alt i alt gir skjermen et godt inntrykk for en TN-skjerm, med klare, sterke farger og god kontrast. 

iPhone/iPod dokk 

Man skal altså kunne ta en iPhone og sette den i dokken, og dermed kunne spille av filmer, musikk og annet innhold rett på skjermen. 

Dette er det spesielle med denne skjermen, det som skiller den fra andre skjermer og det som skal gjøre den spesielt attraktiv for brukere i iPhone/iPod. 

Men vi kan dessverre ikke påstå at det er spesielt vellykket. 
Vi testet med iPhone 4 og kontakten er rett og slett alt for dårlig. 
Du må lirke til du får kontakt, men det er ingen garanti for at den fortsetter å være stabil. 
Vi opplevde den snarere som det motsatte. 

Bildekvaliteten var heller ikke spesielt imponerende og den innebygde lyden ga heller ikke noen skjellsettende opplevelse, selv om den er bedre enn andre skjermer. 
Skjermer har egentlig aldri hatt god lyd... 

Skal du se iPhone-innhold på stor skjerm er den lille Apple TV-boksen på en vanlig TV et langt bedre alternativ. 

Konklusjon 

Skjermen er helt ok, med slankt og elegant design, lett vekt og ok bildekvalitet paneltypen tatt i betraktning. 

Men den egenskapen som skulle skille den positivt fra andre skjermer, støtten for iPhone/iPod imponerte oss slett ikke. 

AOC E2343FI 
