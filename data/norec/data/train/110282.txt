Film:«Safe» på samlebåndet 

Svenske Daniel Espinosa viste med «Cash» at han kan lage intens, oppjaget spenning av ikke altfor originale grunnhistorier. 

Hans første amerikanske film er når sant skal sies samlebåndsaction, om råttenskap i CIA: 
Lugubre agenter med skitne kontakter, oppildnet krisehåndtering på topp-planet - og en helt «fra gølvet», vår mann Ryan Reynolds. 

Han er en slags vaktmester i et topphemmelig CIA-gjemmested i Cape Town hvor oppdraget er å passe på eksagenten Tobyn Frost. 

Vit at de ikke blir der lenge, vi kastes ut i et heidundrende høyintensivt forfølgelsesritt med kløktig regisserte nevekamper og biljakter til å bli svett av. 
Det går på bekostning av karakterutvikling, og forsøkene på å skape nerve mellom Washington og Reynolds blir noe spede. 

Tettpakket action er det imidlertid mer enn nok av, for selv om Espinosa på ingen måte finner opp kruttet, smeller det rimelig tøft av «Safe House». 

ØYSTEIN DAVID JOHANSEN 
