Logitech UE Air Speaker
Som skapt for deg med iPod, iPhone og iPad. 

For mer enn et kvart århundre siden troppet en fjortisutgave av artikkelforfatteren forventningsfull opp i Aktuell-butikken i Åsane. 
Med meg hadde jeg en konvolutt med fire tusenlapper fra konfirmasjonspengene. 

Endelig var dagen kommet da jeg skulle kjøpe mitt eget stereoanlegg, og valget hadde allerede falt på et Samsung-anlegg med platespiller, analog radiotuner og kassettspiller. 
I møbel med hjul, naturligvis. 

Prisen var 3990 kroner, og det var billig den gang. 
Men du verden så mye glede jeg hadde av det anlegget, spesielt da jeg året etter supplerte med en Benytone CD-spiller, og kjøpte min første CD med John Cougar Mellencamp. 
Sukk. 

Utrolig utvikling 

At vi 25 år senere kan sitte en gjeng i stuen med hver vår smartmobil, velge mellom millioner av plater uten å løfte på ræven, og sende lyden trådløst gjennom rommet til høyttalerne, er ganske fantastisk, og nesten på høyde med de villeste fantasiene i stilbesvarelsen fra barneskolen: 
Slik lever vi i år 2020. 

Vi snakker denne gangen om AirPlay-teknologi fra Apple, og om iPader, iPhoner og iPoder. 
Og om Logitech UE Air Speaker, som er en helt ny høyttalerdokk for disse enhetene. 

I tillegg er den også en AirPlay-kompatibel enhet, som altså støtter at du pusher lyden fra i-dingsene dine til den, via det trådløse nettet. 
Høyttaleren kan forresten også kobles til nettet via kabel, hvis du skulle ønske det. 

Du kan faktisk også streame musikken fra PC-er som er koblet til samme nett, hvis du bruker iTunes-programvaren. 
På baksiden er det en minijack-inngang som du kan bruke hvis du vil koble til andre enheter som ikke er direkte kompatible, som Android-telefoner, MP3-spillere og kassettspillere. 

Pent og gjennomtenkt 

Høyttaleren er temmelig bred med sine 52 cm. 
Den er også svakt kurvet i fasongen, noe som gir god spredning av lyden. 

Inni sitter doble diskanthøyttalere, samt basselement med to bassreflekser på baksiden. 

På toppen sitter et stort volumhjul, samt av/på-knapp og knapp for øyeblikkelig demping av lyden. 

Greit nok det, men dokken i front er super. 
For det første kan den skyves inn i høyttaleren dersom den ikke er bruk, for det andre har den en plassering som gjør det helt uproblematisk å dokke en iPad uten at høyttalerelementene dekkes, for det tredje er kontakten så høy at du kan dokke i-enheten selv om den er kledd med bumper eller annen beskyttelse. 
Gjennomtenkt design, med andre ord. 

Første gang du dokker får du beskjed om å laste ned en app fra AppStore: 

Det er styreprogrammet til dokken som blant annet får den på nett, og som du senere kan bruke til å justere bass og diskant. 
Oppsettet er veiviserbasert og veldig enkelt, og etter et par minutter er du klar til å spille favorittmusikken. 

Her ser du prosessen: 

Du styrer navigasjonen som normalt via skjermen, i musikkprogrammet du bruker. 
Vi hadde ikke rynket på nesen om vi også hadde fått med en fjernkontroll, men det får du altså ikke. 
Dokken har heller ikke innebygd batteri, noe som også hadde økt bruksbredden betraktelig, mener vi. 
Både fjernkontroll og batteridrift får du for eksempel på langt rimeligere Logitech S715, men den kan ikke brukes mot iPad, og mangler AirPlay-støtte, naturligvis. 

Bra lyd 

Lyden er imidlertid fin, men ikke overraskende bra. 
Vi er blitt godt vant med lyden fra nye høyttalerdokker, og for 3000 kroner bør man kunne forvente god lyd i 2012. 
Her får du uansett bra trøkk med en klar og distinkt bass og nok diskant og mellomtone til å fylle små rom med musikk med god fylde. 

Og AirPlay er genialt. 
i-enheten din finner AirPlay-høyttalere automatisk, så lenge de befinner seg på samme nett. 
Og så er det bare å trykke på symbolet, og velge riktig enhet lyden skal sendes til. 
Noen sekunder senere kommer lyden i høyttaleren. 

Skifte av spor har en viss forsinkelse (et par sekunder), men det gjelder alle AirPlay-høyttalere vi har prøvd. 

Kan oppdateres 

Men er alt bare fryd og gammen? 
Langt på vei, dog med et par unntak: 

Vi har opplevd ved to anledninger at AirPlay "sluknet", det vil si at lyden plutselig stoppet - uten noen åpenbar grunn. 
Ved å koble fra og koble til AirPlay igjen fra iPhone, fungerte det fint igjen. 
Og ja - en ting til. 
Hvis du har flere i-enheter, vil hver av dem be om at du kobler dokken til nettet første gang de dokkes, og det er jo tullete - men i rettferdighetens navn, ikke veldig problematisk. 

Vi legger til at dokken er oppdaterbar, og vi antar at slik smårusk blir luket ut temmelig raskt. 

På vei 

Logitech UE Air Speaker er på vei ut i butikkene i skrivende stund, og prisen er satt til 2990 kroner, veiledende. 
Men før du eventuelt går til innkjøp bør du lese testene av de andre, aktuelle AirPlay-løsningene vi har testet tidligere: 

Ultimate Ears UE Air Speaker 
