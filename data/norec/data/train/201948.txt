Asus G75Vx
Flott gaming-PC fra Asus. 

Asus er en av verdens største PC-produsenter, og satser i alle segmenter av markedet - fra lette nettbrett til svære beist av noen gaming-maskiner. 
G75Vx havner i sistnevnte kategori, definitivt med positivt fortegn. 
Dette er et oppdatert søsken av G75VW, som vi testet i 2012. 
Mye av beskrivelsene i denne testen vil derfor være sammenfallende med vår test av G75VW. 

Vi snakker her om en stor og tung maskin med 17" skjerm, med full HD-oppløsning, 3D-støtte og nok krutt under panseret til å ekspedere de siste spilltitlene med alle detaljer aktivert. 
Mer om det senere i denne anmeldelsen, men først skal vi se litt mer på de tekniske egenskapene: 

Fullt navn: 
Asus G75VW-T1031V 17,3" blank LED-baklyst LCD-skjerm, 1920 x 1080 piksler (full HD), støtter 3D (aktive briller følger med) Intel Core i7 3630QM-prosessor (Ivy Bridge) 8 GB RAM (maks 16) 750 GB harddisk, 7200 rpm Nvidia GeForce GTX 670MX dedikert grafikkort, 3 GB HDMI, DisplayPort og VGA-utganger 4 x USB 3.0-porter Trådløst nett (b/g/n) Gigabit LAN Bluetooth 4.0 Webkamera Minnekortleser for MS/SD-kort Blu-ray-leser/brenner Windows 8 64-bit Mål: 415 × 52 × 320 mm Vekt: 
4,5 kg + 180W strømforsyning på 1 kg 

Dette er den tredje gaming-PC-en i G7x-serien vi har testet her i DinSide. 
Den har en firekjernet Core i7-prosessor, klokket litt høyere enn i7 3720QM som blant annet sitter i Multicom Kunshan P150E. 
Med GTX 670MX-grafikkortet fra Nvidia er det duket for litt høy ytelse i spill. 

Selv om den er i stor grad er lik fjorårsmodellen G75VW har den altså blant annet fått blank skjerm med 3D-støtte og Blu-ray, og minner dermed nesten like mye om 2011-modellen G73SW. 

Overflaten er av plast. 
Den er matt, men du kan oppleve å se fingeravtrykk hvis du har fettete fingre, men det er ikke noe stort problem. 

Maskinen har et bredt utvalg av tilkoblingsmuligheter, alle av dem sitter på venstre- og høyre side. 
Det gir lett tilgang til dem alle. 

Vi merker oss også at USB 2.0 er helt borte, nå er det kun USB 3.0 som gjelder. 

Baksiden domineres av store luftehull som blåser varm luft ut av kabinettet: 

På undersiden sitter det lokk som du enkelt kan åpne for å få renset viftene, dersom behovet melder seg. 
Slikt setter vi pris på. 
Her sitter også en bass-høyttaler (subwoofer) som skal sørge for ordentlig dybde i lydbildet. 
Mer om dette senere i denne testen. 

Burde hatt SSD? 

PC-en er utstyrt med harddisk, en rask som sådan, men hvis du er ute etter å tyne ytelsen til det maksimale bytter du den ut med en SSD, og setter harddisken inn som disk nr 2. 
Ja, her er det nemlig plass til en ekstra harddisk/SSD. 

Vi tipper at mange i målgruppen vil sette pris på romslig lagringsplass til spill og videoer, men må samtidig stille spørsmålstegn ved hvorfor ikke Asus har utstyrt maskinen med SSD eller hybrid SSD/harddisk. 
Det ville ført til enda bedre totalytelse. 

Full HD-skjerm 

Skjermen er stor, blank og kontrastrik. 
Flere og flere gaming-PC-er kommer med matte skjermer nå, denne har det ikke, så gjør regning med gjenskinn hvis du har mange lyskilder i rommet du befinner deg i. 
Bildet oppleves som skarpt, med god lysstyrke og kontrast mellom mørke og lyse partier. 
Oppløsningen er i våre øyne perfekt for en 17,3-tommer. 

Det er imidlertid ikke noen IPS/PLS-skjerm, og det merkes på innsyn - spesielt fra topp og bunn, men også fra sidene. 
Der når den ikke opp mot de beste. 
Det er heller ikke noen mulighet for berøringsstyring her, noe vi vet at mange Windows 8-brukere ønsker seg. 

Tastaturet er av chicklet-typen der hver tast er isolert fra de andre. 
Det er svært fast og responsivt, og baklyset er prikken over i-en: 
Dette er et glimrende tastatur. 
Under tastaturet sitter en pekeplate som er multiberøringsfølsom, stor og presis, og med separate, støysvake knapper. 
Nok en gang: 
Excellent. 

Maskinen er utstyrt med stereo-høyttalere og en basshøyttaler under. 
Det gir god fylde og dybde, men vi synes lyden kan bli litt hul til tider, det er rett og slett litt lite diskant. 
Nok en gang foretrekker vi hodetelefoner eller eksterne høyttalere. 

Flott ytelse på det meste 

Windows og programvaren virker meget godt konfigurert, og maskinen er kjapp til nær sagt alle formål - naturlig nok. 
Windows Opplevelsesindeks gir oss følgende indikasjon på ytelsen, sammenlignet mot noen av de raskeste spill-PC-ene vi har testet tidligere. 
Vi minner om at skalaen går fra 1.0 (tregest) til 9.9 (raskest): 

Passmark PerformanceTest gir oss mer kjøtt på benet, og i tabellen under har vi sammenlignet noen av de viktigste målingene mot G75VW, Kunshan P150E + monstermaskinen fra Alienware til 50.000 kroner som vi testet i fjor vinter: 

Litt overraskende at vi fikk lavere score på 3D-ytelsen på grafikkortet, da 670MX er en oppdatert utgave av 670M, som ifølge produsenten skal gi bedre ytelse i mange sammenhenger. 
Dette kan skyldes flere ting; overgang fra Windows 7 til Windows 8, drivere og naturligvis spillene som benyttes i Passmark-testene. 
Vi ser imidlertid at 2D-ytelsen har økt betraktelig. 

Ifølge notebookcheck.net skal uansett ytelsen være så høy at det kun ekstremt krevende titler som The Witcher 2, ikke vil gå flytende i høyeste kvalitet, mens Battlefield 3, Skyrim, and Crysis 2 vil være spillbare i full HD med absolutt høyeste detaljnivå. 
Les mer her. 

Ekstra gledelig er det at G75Vx gjør jobben uten at støyen blir sjenerende. 

Merk også at DisplayPort-utgangen muliggjør tilkobling til 4K-skjermer, med oppløsning på inntil 3840 x 2160 piksler... 

Ikke noe batterikonge 

Men hvis du er interessert i en PC med lang batteritid, må du se andre veier. 
Denne PC-en har ikke svitsjbar grafikk, noe som kan være litt av forklaringen på at vi aldri fikk batteriet til å holde ut i mer enn 3 timer - og da med minimal belastning. 
Det er samme batteritid som på G75VW. 

Under videoavspilling var det tomt på 2 timer. 
Vi har ikke målt batteritid under spilling, men det skal ikke mye fantasi til for å forestille seg at det ikke vil bli lange gleden. 

Konklusjon 

Dette er absolutt en høypotent spill-bærbar som imponerer på flere plan; God ytelse, glimrende tastatur og pekeplate, samt lav støy. 
Det finnes så klart modeller med mer krutt under panseret, men da stiger gjerne prisene temmelig raskt. 

Merk imidlertid at den både er stor og tung, skjermen passer ikke alle, og batteritiden er ikke noe særlig å skryte av. 
Hvis du ikke bryr deg om det, har vi ikke noe problem med å anbefale denne maskinen til spillentusiaster. 

Asus ROG G75VX-CV044H 
