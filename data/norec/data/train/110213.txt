Klebrig ny Justin Bieber-single
Den ferske 18-åringen Justin Bieber får neppe færre fans etter sin nye single. 

Verdens største tenåringsfenomen har en status som tilsier at han kan velge og vrake i samarbeidspartnere. 
Denne gangen falt valget på hans åtte år eldre kollega Mike «Bow Chicka Wow Wow» 
Posner som på mange måter opererer i noenlunde samme genre, med samme lyse stemme. 

Hans bidrag har åpenbart vært å gjøre Bieber en smule mer moden i uttrykket. 
«Boyfriend» starter med en liten rap i nederste stemmeleie over en enkel beat og et repeterende plystretema, altså nærmere r&b enn den enkle pop'en som Justin Bieber inntil nå har vært eksponent for. 

Refrenget er derimot det viktige elementet som løfter låten til en potensiell hit - enkelt, lettfattelig og med det klassiske stemmehulket som er så typisk for Justin Bieber. 

Tematisk nekter han imidlertid å gi slipp på sine aller yngste fans. 
Riktignok synger han «if I was you boyfriend I will take you places you've never been before», men i Biebers tilfelle tviler jeg på at han mener noe korporlig ved et slikt utsagn. 
Dessuten insisterer han på at han kan være din Buzz Lightyear allerede i neste vers, så voksen er ikke Justin Bieber riktig ennå. 
Bare litt eldre og fremdeles ganske uskyldig. 
