London som Bagdad
Det er ikke bra i England heller. 

På landet har Robert Carlyle og kona barrikadert seg i et barmhjertig mørke, men så kommer zombie-vampyrene rett gjennom veggene med umettelige munner og demonstrerer en oppsiktsvekkende versjon av kjøttets lyst. 
Dette er skapninger som til og med ville ha spist kebab edru. 
The hills are alive. 
Da stikker Carlyle. 

Juan Carlos Fresnadillos oppfølger til «28 days later...» handler mest om at amerikanske soldater skal forsøke seg som Irak-okkupanter i et virusherja London. 
Men som i Bagdad er fienden aldri død. 
Plutselig sprer ny-smitten seg hastigere enn influensa i barnehage, og vernemakta må ty til ressurs-effektiv ekstremhelbredelse: 
De dreper alt som rører seg. 

En kvinnelig lege, en deprimert skarpskytter og Carlyles to barn rømmer fra både zombier og soldater gjennom et London som bærer preg av at husprisene falt fryktelig fort. 

Filmen foregår i et middelaldersk mørke, og du bør se den mens det ennå er vinter, for i mai vil bare de med blendingsgardiner se noe annet enn speilbildet av sin egen katastrofe-bleikhet i TV-skjermen. 

«28 weeks later» er mer spennende enn vampyrfilmer pleier å være. 
Filmen har 18 års aldersgrense. 
Det betyr at ingen over 18 år har godt av å se den. 
