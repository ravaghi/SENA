Test av Audi A6 3,0 TDI:Voldsom nytelse 

Stort nærmere en voldsom og herlig bensinmotor kommer du ikke med en dieselbil. 
Audi A6 byr nå opp til dans med 313 illsinte dieselbrølende hestekrefter. 

Da VG i fjor høst kåret folkets favorittbil 2011 var nye Audi A6 bilen som sto ensom igjen etter at mer enn 50.000 enkeltlesere hadde avsagt sin dom. 

Nå har familiefavoritten fått en ny motor som gjør et allerede godt valg langt dyrere, med en startpris på 925.900 kroner, men enda mer attraktivt. 

Med firehjulstrekk, luftfjæringer, en herlig Porsche-utviklet Tiptronic automatgirkasse og hele 313 dieselhestekrefter er dette et rådyrt men herlig bekjentskap. 

Motorlyden fra den 3 liter store sekssylindrede biturbo- dieselmotoren høres ikke ut som noen dieselmotor vi har hørt før. 

Dette minner mer om enda større bensinmotorer. 

Det er en dyp hissig brumming som fra rundt 1500 omdreininger med kjøreoppsettet innstilt i «Dynamic», skyver deg kraftig tilbake i de bøtteformede setene, samtidig som bilen kyles forover med enorm kraft til familiebil å være. 

0-100 km/t greier familiestasjonsvognen på 5,3 sekunder. 
Speedometernålen stoppes elektronisk på 250 km/t. 

Det samme draget i motoren har du omtrent uansett i hvilke hastighetsområder du befinner deg. 

Maksimalt dreiemoment er på 650 newtonmeter og dette er tilgjengelig fra nevnte 1500 omdreininger til like oppunder 3000 omdreininger per minutt. 

Svitsjer du bilen over i komfortmodus blir den merkbart mer dannet. 
Giringen skjer saktere, fjæringene er mykere og bilen er plutselig som en hvilket som helst premium familiestasjonsvogn. 

Som alltid med slike biler er det et stort og åpent spørsmål hvem som ønsker å bruke 1,2 millioner kroner, som VGs toppspekkede bil koster, på en slik bil i Norge. 
Men etter en periode bak rattet på denne er det nesten så du forstår det. 
Hovedkonkurrenten, BMW 535 Xdrive, har omtrent den samme prisingen. 

Du kan også få den samme motoren og den samme girkassen i den nye litt røffere og mer høyreiste Audi A6 Allroad Quattro. 
Da øker inngangsprisen fra drøye 900.000 kroner til like oppunder en million kroner. 

HER ER VÅRE TERNINGKAST: 

Førermiljø: 
Bra sikt, herlige seter, pent og rent interiør. 

Kjøreegenskaper: 
Herlig i både høye hastigheter og i bymiljø. 

Plass: God plass i baksetet. 
Bra med bagasjeplass. 

Miljø: 
Et forbruk på 0.64 l/mil er veldig bra, men slipper ut noe mer CO- enn BMW. 

Sikkerhet: 
Toppscore for sedan i EuroNCAP. 
Alt mulig sikkerhetsutstyr tilgjengelig. 

Å eie: 
Verdifall på bilen vil ifølge Autolease være høyere enn på A6 med 204 hk motor. 
Bilen vil synke mellom 52 og 54 prosent i løpet av de tre første årene eller de 45.000 første kilometrene. 

Pris: 
Høy pris, men sånn er det bare i Norge. 

Design: 
Ikke veldig spennende design men et helhetlig og stilfullt interiør. 
