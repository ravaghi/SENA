Tekken 5
SPILLTEST: 
For mange av oss som har et nostalgisk forhold til Tekken, går del fem i serien på mange måter tilbake til røttene. 
Men hva med de som aldri har spilt Tekken før? 
Vi prøvekjører det flotte slåssespillet. 

Vi vet ikke hvor mange timer vi i gamle dager tilbrakte med Tekken og Tekken 2 på PlayStation. 
Det var spill som fungerte glimrende i sosiale sammenhenger, og det føltes virkelig som om vi hadde en arkademaskin i stua. 
Tekken 3 var på mange måter kulminasjonen av disse - men PlayStation 2-spillene Tekken Tag og Tekken 4 gav oss aldri den samme følelsen. 

LES OGSÅ: 

Nå, med Tekken 5, har Namco gjort en fortreffelig jobb. 
De har gitt oss tilbake entusiasmen ved å banke hverandre gul og blå, og de skal ha masse respekt bare for det. 
Men i tillegg har de satt sammen en fantastisk pakke med masse tillegg og morsomheter, og resultatet er rett og slett det mest komplette slåssespillet akkurat nå. 

Vi er tilbake 

Fra øyeblikket den ekstremt imponerende introduksjonen kommer i gang, skjønner vi at dette er gode, gamle Tekken. 
Heihachi Mishima er visstnok død, men vi får i stedet hilse på tre helt nye karakterer: 
Raven (helt tydelig inspirert av Wesley Snipes-figuren Blade), Asuka (en japansk skolejente), og den strenge og tause Feng. 

De nye karakterene er solide, og gir erfarne spillerne en sjanse til å mestre nye bevegelser og kombinasjoner. 
Men dette er Tekken, og for oss personlig er halve moroa å igjen kunne hilse på Law, Jack 5, King, Paul, Nina, og de mange andre kjente ansiktene fra den etter hvert så lange serien. 
Det føles nesten som et gjensyn med gamle kompiser, som nok en gang har fått en ansiktsløftning og lært seg noen nye triks i samme slengen. 

Alt i alt er det rundt 30 karakterer tilgjengelig, noe som begynner å bli en virkelig respektalbel samling, som tilbyr noe for enhver entusiast av slåssespill. 

Knallhardt 

Vi elsker hvordan Tekken 5 føles. 
Etter den noe klaustrofobiske Tekken 4, gir Tekken 5 oss igjen store arenaer å utfolde oss på. 
Det er riktignok fremdeles en del fysiske begrensninger, som vegger og gjerder vi kan sette opp motstanderen mot - men generelt er det mye mer plass å bli kastet rundt på. 
Det vi liker aller best er at slagene og sparkene igjen føles virkelig sterke. 
Det forrige spillet ble litt for pinglete, men når vi gjør en combo med Jack 5, kan vi nesten kjenne hvor vondt det gjør. 
Og det er på mange måter essensen til Tekken. 

Kontrollsystemet er like enkelt å sette seg inn i som før. 
To knapper for slag og to knapper for spark, mer komplisert er det ikke. 
Derfor vil også nybegynnere finne det relativt lett å utføre fete kombinasjoner og spektakulære angrep - samtidig som det er nok kjøtt for veteranene å sette tennene i. 
Enhver karakter har hundrevis av kombinasjoner og grep det går an å lære seg, og det er en jobb for de over gjennomsnittsinteresserte. 

Det er, som vanlig, et langt utvalg av måter å spille på. 
Story mode er den vanlige enkeltspillerdelen, der vi følger en valgt karakter gjennom en rekke kamper mot stadig sterkere motstandere, helt til den siste, temmelig mektige bossen. 
Arcade mode er til en viss grad tilsvarende story mode, bare uten historiedelen. 
Det handler rett og slett om å slåss mot diverse motstandere, samtidig som din karakter stiger i rank og du tjener penger. 
Det er også plass til Time Attack og Survival-modus, samt muligheter til å øve seg uten noe press fra motstanderne. 

Historietime 

Men den virkelige perlen er det faktum at både Tekken, Tekken 2 og Tekken 3 er inkludert, helt gratis, i pakken. 
Det er riktignok arkadeversjonene, altså med begrensede muligheter til å endre innstillinger eller lagre, men du får likevel full tilgang til disse klassiske spillene, og alle karakterene som deltok der. 
Bare det er verdt pengene i våre øyne. 

Ett unødvendig tillegg er derimot Devil Within-modusen, som lar deg styre Jin Kazama gjennom et slags tredjepersonseventyr. 
Dessverre er denne delen ensformig og uinspirert, så vi holder oss egentlig langt unna...selv om belønningen for å runde denne modusen er fristende! 

Til slutt kan du også bruke penger du har tjent i arkademodusen på å kjøpe nye klær og smykker til karakterene. 
Nå venter vi bare på Tekken Xtreme Beach Volleyball! 

Vi må også skryte veldig av grafikken i Tekken 5. 
Her har virkelig Namco gjort en utrolig jobb - faktisk er ikke kvaliteten på Tekken 5 langt unna Dead or Alive-serien på Xbox. 
Det ser rett og slett fantastisk detaljert ut, og vi hadde nesten aldri trodd at PS2 kunne vise så flytende animasjoner og så skarpe bakgrunner. 
Mens vi skriver dette har vi faktisk spillet stående på, bare for å kunne titte litt på den nydelige grafikken. 

Så vi kan ikke si noe annet enn at vi digger Tekken 5 virkelig. 
Slåssespill-sjangeren har kanskje ikke lenger det samme brede nedslagsfeltet som for ti år siden, men det dukker med jevne mellomrom opp gode spill. 
Dead or Alive, Soul Calibur og Virtua Fighter er alle solide serier, men for øyeblikket føler vi at Tekken 5 er kongen over dem alle, rett og slett fordi dette er god, gammeldags moro, som passer like godt til nybegynnere som til avanserte spillere. 
Et virkelig godt kjøp. 
