The Conjuring
Eksorsismefilm med skikkelig guffen atmosfære! 

Jeg har sett mange filmer som The Conjuring. 
Demonutdrivelser har vært godt filmstoff i hundre år. 
Dette siste tilskuddet er verken bedre eller dårligere enn de fleste andre. 

Her er det mange skumle bilder, gufne stemninger og skremmende øyeblikk. 
Jeg skal til og med innrømme at jeg skvatt flere ganger. 

Men jeg vet hva som kommer, jeg har sett dette før. 
Mye av filmens innhold føles som gjentagelser, men det er i det minste dyktig utført! 

Gammeldags skrekk 

Filmen skal være basert på en sann historie fra 1971. 
Familien Perron flytter inn i et hus de har kjøpt på auksjon. 

Men snart begynner det å skje mystiske ting som gjør at Carolyn (Lily Taylor) tar kontakt med ekteparet Ed og Lorraine Warren (Patrick Wilson og Vera Farmiga). 

De er nemlig eksperter på paranormale fenomener, og tar med seg et team til huset for å finne ut hva som skjer. 
Og da sier jeg ikke mer om det! 

Til tross for min tilbakeholdenhent, er det ingen ekstreme overraskelser i måten historien utvikler seg på. 
Det starter i det små og eskalerer jevnt og trutt i omfang. 

Regissør James Wan ser ut til å ha laget filmen på gammeldags vis. 
Litt dunkel lyssetting, skummel musikk, noen velplasserte lydeffekter og korte glimt av noe fælt er ofte den beste oppskriften på skrekk. 

Her er det lite av åpenbar datagrafikk, og mest praktiske effekter. 
Det sørger for at The Conjuring har en skikkelig guffen atmosfære. 

Varierende skuespill 

Jeg kunne godt tenkt meg en mer interessant skuespiller enn Patrick Wilson i den ene hovedrollen. 
Heldigvis spiller han mot dyktige Vera Farmiga. 

Lily Taylor og Ron Livingston spiller troverdige 70-talls-foreldre under enormt press, men deres fem unge jenter spilles med varierende kvalitet, der den som regel har forbindelse med skuespillernes synkende alder. 

Jeg skal ikke avsløre hvordan det ender, men stiller meg litt tvilende til reaksjonsmønstrene til enkelte, sett i lys av det de har opplevd. 
Særlig ettersom filmen påstår å være basert på en sann historie. 

Ekteparet Warren har eksistert i virkeligheten, og skal også ha vært involvert i hendelsene skildret i filmen The Amityville Horror fra 1979. 

Så er dette troverdig? 
Jeg har mine sterke tvil, men jeg har samtidig litt lyst til at det skal være sant. 
