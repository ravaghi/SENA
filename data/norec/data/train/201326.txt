Far Cry
Så er det her: 
Det første ekte nestegenerasjons skytespillet, med nyskapende spillbarhet og grafikk som vil presse din maskin til det ytterste. 
Eller er Far Cry bare oppskrytt? 
Les vår anmeldelse. 

Far Cry dukket nokså overraskende opp i fjor som et alternativ til de kanskje noe oppskrytte storspillene som Doom III og Half Life 2. 
Nå er det april, og vi venter fremdeles på Doom III og Half Life 2, mens Far Cry allerede sitter på vår harddisk og viser oss at PCen er fremdeles en spennende spillmaskin. 

LES OGSÅ: 

På mange måter er Far Cry fortsatt bare et førstepersonsspill, og det handler i grunn om å skyte og løse oppgaver. 
Men det er samtidig et milepæl på størrelse med Half Life, rett og slett fordi utviklerne Crytek gir oss en så komplett og vakker opplevelse. 

Spillets bakgrunnshistorie er relativt solid, selv om vi har spilt som verdsatte fortellerkunsten høyere. 
Personen du spiller er en typisk tøff kar, en eks-militær som plutselig må kjempe mot en hel hær av leiesoldater og etter hvert også noen umenneskelige skapninger i sitt forsøk på å avsløre en gal vitenskapsmann og redde en kvinnelig journalist. 

Ferie eller krig? 

Far Cry foregår i en vakker, tropisk setting, og det er noe av det som gjør spillet så originalt. 
Vi har sjeldent sett nydeligere omgivelser i et spill, og det er til tider vanskelig å forestille seg hvor tøff situasjon du er i når du ser de kritthvite strendene og den tette, grønne jungelen. 
Vegetasjoner skaper også mange strategiske fordeler, da du kan gjemme deg og prøve å snike deg usett forbi vakter og soldater. 

I hvert brett er du plassert på en øy, og du kan gjerne utforske hele området fritt. 
Hele øya er åpen og tilgjengelig, og det betyr også at du kan alltid finne flere ruter til målet. 
Du velger selv om du vil holde deg til hovedveiene og risikere å møte på soldater, eller om du heller vil snike gjennom jungelen. 

Riktignok er spillet egentlig mer lineært enn man gjerne tror til å begynne med, til tross for de store, åpne områdene er det gjerne bare én vei som det virkelig lønner seg å gå, og du finner sjeldent noe av interesse hvis du beveger deg litt utenfor. 
Men det er likevel et interessant konsept. 

Du vil underveis også finne en rekke kjøretøy, først og fremst jeeper og båter. 
Disse håndteres på samme måte som i Battlefield-serien, de samme tastene du bruker til å bevege deg til fots fungerer også i disse kjøretøyene. 
Enkelt og praktisk. 

Det er også en rekke brett innendørs, i diverse baser og laboratorier. 
Disse er langt fra så spennende som de flotte utendørsbrettene, og mye mer lineære. 
Defiitivt spillets svakeste bit, men fremdeles meget underholdende. 

Smarte fiender 

Den kunstige intelligensen til motstanderne har det vært mye snakk om på forhånd, og den er faktisk svært imponerende. 
Konseptet er at soldatene ser det du ser, og når de legger merke til deg blir de først mistenkelige, og etter hvert henter forsterkninger, gjemmer seg, og oppfører seg temmelig realistisk. 
Det fungerer ikke alltid perfekt, og vi har sett flere eksempler på at fiendene ikke får med seg at vi dreper en kamerat rett ved siden av. 
Men alt i alt har programmererne gjort en flott jobb, og nivået på de slemme leiesoldatene er uten tvil høyere enn i de fleste andre spill. 

Far Cry i enkeltspillermodus er altså meget underholdende, og kombinerer god historie, tøffe utfordringer og glimrende spillbarhet. 
I tillegg har Far Cry også en god flerspillermodus, selv om den ikke byr på noen revolusjonerende nyheter. 

Det vakreste vi har sett 

Det sies at grafikken alene ikke gjør et godt spill, og det er selvsagt riktig. 
Men den visuelle siden av Far Cry er utvilsomt blant spillets sterkeste elementer. 
Dette er spillet som endelig benytter seg av kraften i de nyeste grafikkortene, og finner frem alle de grafiske effektene i boken. 
For det første har vi den utrolige tegneavstanden som lar deg se hele den øya du måtte befinne deg på. 
Prøv å klatre opp til et utsiktspunkt og se deg rundt - det er virkelig fryd for øyene. 
Lysene og skyggene er dynamiske, a la Splinter Cell, og du kan påvirke lyskilder - for eksempel hvis du skyter på en lampe beveger lyskilden på seg. 
Mange av overflatene, spesielt de metalliske, har et lag av bump mapping. 
Heldigvis brukes teknologien forsiktig og det ser faktisk meget pent og realistisk ut. 

En avansert fysikkmotor er også implementert, og vi må si at det begynner å se virkelig realistisk ut. 
Tønner ruller nedover bakker, lik og kasser flyter i vannet, og møbler kan flyttes på. 

Det er ingen tvil om at Far Cry er et må ha-spill for alle PC-entusiaster. 
Det er utrolig godt laget og stemningsfylt, og selv om spillbarheten ikke er nødvendigvis revolusjonerende, er den rett og slett svært solid. 
Far Cry er et spill der alt faller på plass og alle elementene er finslipt. 
Rett og slett det beste skytespillet akkurat nå, og kanskje det viktigste på mange år. 
Nok et obligatorisk kjøp fra UbiSoft. 

Mer nyttig fra DinSide Data: 
