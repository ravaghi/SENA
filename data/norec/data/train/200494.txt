Sims 2
Våre venner, Simmene, er endelig tilbake i en skikkelig oppfølger. 
Vi har fått nok av utvidelsespakker, nå er det på tide å prøve ut helt nye ting med Sims 2. 
Er det nok nyheter i oppfølgeren, eller er det mer av det samme? 

Sims har en helt spesiell rolle i spillverdenen, ikke bare er det et av de aller best selgende spillene noensinne, det er også tittelen som tiltrakk seg kunder som opprinnelig ikke var interessert i spill, først og fremst jenter. 
Hardcore-gamere kan klage så mye de vil, men faktum er at Sims er et svært så kult konsept, og et spill som har gjort mye for å spre elektronisk underholdning til massene. 

LES OGSÅ: 

Etter at det første Sims-spillet ble sluppet for fire år siden, har vi sett et uttall tilleggspakker som bygde videre på konseptet. 
Det ble nesten litt for mye, så vi er glade for at en ordentlig oppfølger endelig er tilgjengelig. 
Og den gjør det aller meste riktig. 

Lek gud 

Ideen er ikke akkurat foskjellig fra det første spillet. 
Skap dine egne Sims, bygg et hus og innred det, og la Simmene leve det livet du ønsker for dem. 
Det er en vanlig misforståelse at målet i Sims er å bli mest mulig vellykket og rik, men det stemmer ikke. 
Kanskje det holder at de rett og slett finner den store kjærligheten, eller blir de mest populære i venneflokken - eller eventuelt kjent som de kjipeste personene i nabolaget. 
Det er opp til deg. 
Én av de store nyhetene i denne utgaven av Sims er også koblet til disse målene i livet: 
Når du skaper en ny personlighet, kan du selv velge hvilke aspirasjoner i livet vedkommende vil ha, og når du spiller får du se hvilke ønsker Simmen har for øyeblikket. 
Disse ønskene endres fortløpende og defineres ut fra de generelle livsmålene, og klarer du å oppfylle de, blir personen et lykkeligere menneske. 
Samtidig har Simmene også frykter, og opplever de negative ting i livet, blir de også påvirket av det. 
Personer som har oppnådd alt de ønsker i livet, og når såkalt platinum-status, er på toppen av næringskjeden, har stor innflyttelse over andre Sims, får de beste jobbene og tilgang til en del eksklusive gjenstander. 

Sims 2 introduserer også et aspekt ved livet som er ganske essensielt, men ble oversett i den forrige utgaven. 
Nemlig aldring. 
Når du skaper Simmene kan du selv velge hvilken alder de skal være i - barn, tenåring, voksen eller godt voksen. 
Og de eldes i løpet av spillet, så du har ikke ubegrenset med tid til å gi dem det livet du ønsker. 
Simmene dine får også minner, og husker viktige hendelser i livet, som bryllup eller dødsfall, og disse minnene påvirker også deres personlighet til en viss grad. 

Generasjonsskifte 

Et annet nytt, spennende element er at Simmene kan få barn. 
Og når de får det, arver barnet foreldrenes genetiske trekk, slik at det i bunn og i grunn blir en kombinasjon av de to. 
Du behøver imidlertid ikke å vente til Simmen din finner seg en kone og gjør henne gravid, allerede når du lager en familie kan du gi dem et barn som er et resultat av deres forente DNA. 
Det er en spennende ide som åpner for massevis av eksperimentering og moro. 
Hvis du skaper en større familie, kan du på en enkel måte holde oversikt over forbindelsene medlemmene i mellom, og hva slags forhold de har til hverandre og venner. 

Det å skape dine Sims er nesten et spill i seg selv. 
Du har faktisk fullstendig kontroll over utseendet til personene dine, og spesielt ansiktstrekk. 
Det er fullt mulig å lage digitale kopier av deg selv, kjæresten, kjendiser eller hvem som helst ellers. 
Den eneste begrensnigen er at du ikke kan justere høyde på dem, og det finnes bare to alternativer når det gjelder vekt. 
Videre kan du selvsagt kle dem opp, og selv om utvalget av klesstiler og plagg er stort, kan det ikke måle seg med det samlede utvalget fra det første Sims-spillet og de mange utvidelsespakkene. 
Men vi regner samtidig med at Sims 2 også kommer til å få sin andel av utvidelser. 

Du kan selvsagt selv designe husene Simmene skal bo i, og innrede dem. 
Det er også utrolig morsomt for aspirerende arkitekter og interiørdesignere. 

Smartere 

Den kunstige intelligensen til Simmene virker til å være en god del oppdatert. 
Du behøver ikke lenger å passe på at de går på do eller spiser når de trenger det, de klarer stort sett å sørge for dette på egen hånd. 
Og du får bedre tid til å fokusere på de "større" målene i deres små liv. 

Til slutt - grafikken i oppfølgeren er også dramatisk bedre enn i det originale spillet. 
Simmene er langt mer detaljerte, og har hundrevis av små animasjoner og ansiktsutrykk som gir deg et inntrykk av hva de føler og tenker. 
Dessverre har spillet tendenser til å hakke, selv på ganske kraftige maskiner, når det skjer mye på skjermen samtidig. 

Det er ingen tvil om at Sims 2 er et meget vellykket og underholdende spill. 
Det er en oppfølger som fikser det meste av feilene det første spillet hadde, samtidig som spillbarheten er temmelig lik. 
Vi er sikre på at spillet vil appelere til både gamle og nye fans, men hold deg unna hvis du er helt allergisk mot spill som ikke har klart definerte regler, en begynnelse og en slutt. 
I Sims 2 kan du nemlig gjøre som du vil, og det er kanskje akkurat derfor det selger så bra. 
Det er sjarmerende, humoristisk, og først og fremst veldig underholdende. 
Anbefales. 
