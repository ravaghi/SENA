iPod Shuffle 2009
Den er jo bare såå søt. 
Men kan det være noe nytte i en MP3-spiller uten knapper? 

Shuffle er minstemann i iPod-familien, og har aldri hatt skjerm. 
Men da tredje generasjon ble annonsert uten knapper, begynte vi å stusse. 

Den lille tassen er i sannhet liten, og veier faktisk langt mindre enn de medfølgende ørepluggene. 
Vi snakker om utrolige 10 gram, eller bare 60% av vekten til forrige generasjon Shuffle. 

Likevel har Apple fått plass til et oppladbart batteri som klarer 10 timer kontinuerlig avspilling, samt 4 GB minne - nok til rundt 1000 sanger i OK kvalitet. 
Både MP3 og AAC/M4A støttes. 

Betjening på ledningen 

På øreplugg-ledningen sitter den minimalistiske kontrollen som lar deg starte og stoppe avspilling, justere volum og skifte spor. 
Midtfeltet fungerer som start/stopp, dobbelklikk skifter spor, trippelklikk tar deg tilbake til forrige spor. 

På spilleren er en liten bryter som har tre posisjoner; av, på - med avspilling i riktig rekkefølge, og på - med avspilling i tilfeldig rekkefølge. 

Shuffle har en klype på baksiden, og kan faktisk brukes som slipsnål, men vi velger å feste den i skjortelomme eller jakkeslag. 

Snakker til deg 

Spilleren dukker opp som egen stasjon i Utforsker, og kan dermed også brukes som en minneplugg som du kan lagre dokumenter, bilder og andre filer på. 
Du må imidlertid bruke iTunes for å overføre musikk, ellers vil ikke spilleren gjenkjenne filene. 

Første gang du kobler spilleren til PC-en spør iTunes deg om du vil laste ned og installere funksjonen VoiceOver. 
Det anbefaler vi deg å gjøre. 

VoiceOver er rett og slett en smart ekstrafunksjon på Shuffle. 
Ved å holde inne midtfeltet på kontrollen et lite sekund, vil spilleren fortelle deg i klartekst hvem det er som spiller, og hva sangen heter. 

Det er faktisk ganske kult, og uttalen er overraskende bra. 
Avhengig av hvor artisten kommer fra, vil riktig språk/stemme benyttes. 
Totalt 20 språk støttes, inkludert norsk. 

Ankepunktet 

Den største ulempen med en spiller der all styring skjer fra ørepluggene, er naturligvis at du ikke kan bruke andre øreplugger eller øretelefoner. 
De medfølgende pluggene har grei nok kvalitet, men er ikke optimal under alle forhold. 
For eksempel fikk vi problemer under jogging. 

Det er jo et lite paradoks at klypen på spilleren er så sterk at den sitter fast uansett aktivitet, mens pluggene lett faller relativt lett ut av ørene, i hvert fall undertegnedes. 

OPPDATERT: 
Fra Apple får vi opplyst at det finnes en rekke tredjeparts øreplugger med denne såkalte TapLINE-kontrollen på ledningen. 
Det finnes også overganger, slik at du kan bruke dine favoritt-plugger, for eksempel denne. 

Konklusjon 

Vi likte absolutt iPod Shuffle anno 2009 bedre enn vi på forhånd hadde antatt. 
Med unntak av at du er låst til de medfølgende ørepluggene, er dette definitivt en fin spiller - særdeles enkel å bruke og med lydkvalitet som er akkurat så god at den ikke bør skremme noen i målgruppen. 
