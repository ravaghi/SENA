Imponerende Kongsberg-åpning fra Marius Neset
KONSERTANMELDELSE: 
En ny modenhet har kommet inn i musikken, og den kler Marius Neset perfekt. 

Alle vi som har hørt Marius Neset spille saksofon på en scene, vet hvor teknisk begavet han er. 
Ja, han er en av disse jazzmusikerne som kan få deg til å måpe over finurlige ferdigheter. 

Det gir den norske musikeren et bredt register å spille på, og musikken hans har vært preget av variasjonsbredde og bra med interessant innhold gjennom de årene han har posisjonert seg i internasjonal jazz. 

På Kongsberg er det nettopp disse sammensatte uttrykksregistrene han skal vise frem. 
Fordi Marius Neset i fjor mottok Kongsberg Jazzfestivals store musikerpris, skal han gjøre tre konserter på festivalen i år. 

Stravinsky og Zappa, Django Bates og U2 

På denne første, selve åpningskonserten, skal han presentere bestillingsverket med London Sinfonietta. 
Han har samarbeidet med dem tidligere også. 
I 2016 kom albumet Snowmelt, med et musikalsk innhold som gir påminnelser om så vel Stravinsky som Zappa, og et coverbilde av saksofonisten der det tyske plateselskapet ACT gir mannen en fasade en boyband-gutt verdig. 

Åpningstonen på dette albumet er for øvrig klippet rett ut av Jan Garbarek-boken. 
Disse elementene er imidlertid bare noen av dem som inngår i nordmannens musikalske vidvinkling. 

Jeg får en prat med Marius Neset rett før kveldens konsert. 
Der forteller han kort om ideene bak verket som skal fremføres, et møte mellom det atonale og et rent romantisk tonespråk. 
Han snakker om utfordringene ved å integrere bandets sound i det orkestrale og ivareta spontaniteten. 

Han sier at musikken har mange referanser og nevner både Django Bates og U2. 
Bestillingsverket skiller seg fra Snowmelt-musikken ved at hver idé får lengre tid til å utvikle seg. 

Har ikke hørt ham bedre 

Det er stas å se Marius Neset innta plassen sin i Kongsberg Musikkteater. 
Han har London Sinfoniettas 19 musikere foran seg og de fire musikerne i kvintetten sin bak seg. 

Lyden er kledelig avdempet, varm og balansert, og det er tydelig at saksofonen skal inngå i et hele, uten noen form for overdådighet tilknyttet seg. 
Det første partiet av konserten er kontrastfylt. 
Neset tar akkurat nok plass i de tettvevde passasjene. 
Spillet hans er imponerende, men først og fremst smakfullt. 
Jeg har ikke hørt ham bedre. 

Saksofonisten viser en tilstedeværelse jeg virkelig tror på. 
Orkesteret og bandet drysser regnbuerike klangfarger over oss. 
Enten tonene hugges frem eller det bys på en bluessnutt, så er det gjort med eleganse. 

En påminnelse om 1800-talls komponister – kanskje Gustav Mahler – får en plass, men hele poenget er hvordan alle kildene flyter sammen til et levende samtidshele. 
Leken med gamle stilformer kommer med egen signatur. 

Knirkefritt band 

Det Neset fortalte meg om musikken, gir fin mening, og når det gjelder utfordringen knyttet til band og orkester, så lot de seg løse! 

Ivo Neame, Petter Eldh, Anton Eger og Jim Hart utgjør et knirkefritt band som kan gnistre på kommando. 
Dirigent Geoffrey Paterson fører orkesteret smidig gjennom. 
Publikum har latt seg begeistre. 

Salen reiser seg. 
Det er helt fortjent. 
Vi får til slutt en vakker versjon av «Math of Mars». 
Personlig har jeg fått et oppjustert syn på hovedpersonen. 
Det handler om en ny modenhet som kler Marius Neset perfekt. 

Fem høydepunkter på Kongsberg i år: 

Jon Rune Strøm Quintet: 
Med den allestedsnærværende kvalitetssaksofonisten André Roligheten ved sin side, samt to av landets ypperste på trompet og trommer, har bassist Strøm et vinnerlag. 

Særingfest: 
Den lille festivalen i festivalen er et særdeles viktig kraftsentrum. 
Programmet er selvsagt spenstig. 

Goran Kajfes Subtronic Arkestra: 
Disse syv får gulv til å vibrere og tilbyr magiske knagger å henge opplevelsene på. 

Stenson/Christensen/Ljungkvist: 
Tre gullgutter fra kjernen av nordisk jazz, med løfter om poesi. 

Marius Neset/Svante Henryson/Lionel Loueke: 
Kanskje dette interessante samarbeidet vil lokke frem enda noen nye sider ved årets Kongsberg-mann, Marius Neset. 
