Wig Wam:«Wall Street» 

Potente refrenger, poengterte riff. 

Det er ikke lenge siden disse østfoldingene var landets mest irriterende band. 
Miksen av Grand Prix-konfetti, dårlig mykmetal og vokalist Åge Sten «Glam» Nilsens fistelhylende gnål om «raaawk-en-raaawll!» var jo ikke til å holde ut. 
Men de har tatt grep. 
Som på forrige album angriper de nå den episk hårfønede puddelrocken med bravur og fingerspissfølelse. 
Det ballstartende, ballesparkende tittelkuttet setter stemningen; melodien kiler, refrenget sparker, og Trond «Teeny» Holters virtuose gitarspill er en sann fornøyelse. 
Dette er mye bedre enn det siste Europe-albumet, for å nevne en relevant konkurrent. 
Joda - tekstene tåler ikke dagens lys. 
Balladen er grusom. 
Men det betyr jo også at sjangerøvelsen er nær komplett. 

BESTE LÅT: 
«Wall Street» 
