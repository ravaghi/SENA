Spiritualized: The Complete Works Volume Two
(Arista/BMG) 

Progrock - à la Jostein Gaarder 

Jason Pierce opiatseige neoprogrock og endeløse vokale henstillinger til Vårherre kjeder selv sertifiserte fans i 2004, men i andre halvdel av 1990-tallet var hans Spiritualized kanskje verdens beste rockband. 
Den første CD'en på denne doble samlingen med single B-sider, rariteter og alternative versjoner fungerer som en skyggehistorie fra Pierce og det opprinnelige bandets mektige «Ladies And Gentlemen, We Are Floating In Space»-æra (1997, en av sitt tiårs mest imponerende og holdbare plater). 

Tittelen på albumet var hentet fra Jostein Gaarders «Sofies verden», må vite, og Jason Pierces musikk var så visst av den filosofiske sorten: 
Marinert i skumle droger, men med sterkt religiøse overtoner og destinasjon kosmos. 
Pierces visjon var så konsekvent at den forutsigbart nok ble trettende etter hvert, og oppfølgeralbumet «Let It Come Down» (2001) var en innledningsvis imponerende, men over tid deprimerende gjennomsiktig studie i hybris. 
Innspilt med hjelp av et hundre mann sterkt orkester, men med fint lite nytt på hjertet. 

«The Complete Works Volume Two» er like sterk som forgjengeren fra i fjor (som tok for seg tilsvarende overskuddsmateriale fra første halvdel av 1990-tallet), og et langt bedre kjøp enn Spiritualizeds to siste konvensjonelle album. 
Det er bare å ta tabletten. 

MORTEN STÅLE NILSEN 
