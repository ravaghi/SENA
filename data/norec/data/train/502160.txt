«Oslo Zoo» er småsjarmerende, smått underholdende og smått uoriginal
Serien er noe av det bedre NRK har laget på humorfronten. 
Men det er et svakt kompliment. 

Om serieskaperne bak «Oslo Zoo» ikke hadde klart å få meg til å føle innlevelse, måtte de ha vært svært inkompetente. 
Den nye komiseriens utgangspunkt er en 30 år gammel mann med innvandrerbakgrunn, en ubrukt universitetsgrad og stadig angst for personlig økonomi. 
Jøye meg. 
Dette burde være midt i blinken for undertegnedes mulighet til å skrive innsiktsfullt. 

Den 30 år gamle mannen er Amir, spilt av Amir Asgharnejad. 
Den norsk-iranske komikeren hadde hovedrollen (som seg selv) i fjorårets film «DRIB». 
Første gang jeg hørte om Asgharnejad var i 2012. 
Da utga han seg for å være en iransk reporter under NRKs dekning av Eurovision Song Contest i Aserbajdsjan. 
Hendelsen er typisk for Asgharnejads karriere. 
Han spesialiserte seg i stunt-humor som blander narrestreker og performancekunst. 

Rollefiguren Amir i «Oslo Zoo» er mindre konfronterende. 
Han veileder seeren gjennom episoder hvor serieskaper Øyvind Holtmon viser frem andre menneskers problemer og liv. 
Amirs desperate pengenød gjør at han prøver seg som Uber-sjåfør. 
Dermed møter han rare mennesker og vikler seg inn i deres underlige problemer. 
Samtidig prøver han å redde forholdet med samboeren Charlotte (Eline Grødal). 

Forholdet settes på stadige prøver, men Holtmon må ty til en tredje rollefigur for å eskalere friksjonen mellom Amir og Charlotte. 
Sistnevntes kollega Sebbe er en intens, kaosskapende figur. 
Hans tilstedeværelse i serien reddes av skuespiller Henrik Fladseths lite forfengelige karikering. 
Men Sebbe er skuffende funksjonell. 
Han er ikke en rikt skrevet rollefigur. 

Sebbe er et godt eksempel på problemene i «Oslo Zoo». 
Serien er full av små særegenheter og absurde vendinger, men har skuffende lite på hjertet. 
Seriens store innsikt synes å være at Oslos beboere er rare og absurde. 
Denne innsikten sjokkerer neppe bergensere. 

«Oslo Zoo» er likevel småsjarmerende og smått underholdende. 
Ved siden av den horribelt dårlige «Nesten voksen» og den stort sett innholdsløse «Side om side», er «Oslo Zoo» et spennende nytt bekjentskap. 

Problemet er at den naturlige sammenlikningen ikke er med NRKs andre humorserier, men heller inspirasjonskildene. 
At serieskaperne lar seg inspirere av «Master of None» og «Atlanta», er ingen synd. 
Men de finner heller ikke noe eget. 
Er dette mangel på originalitet? 
Vel. 
Mange lar seg inspirere av andres arbeid. 
Synden er at «Oslo Zoo» ikke etterstreber mer. 
Min innsiktsfulle skriving må vente til neste sesong. 
