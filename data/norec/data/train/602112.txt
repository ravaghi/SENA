Trollbandt Sørveiv-publikumet
Man får en ro over seg når Torgeir Waldemar fremfører sine melankolske og dype låter. 
Det har aldri vært så stille i salen på Kick før. 
Publikum virker paralysert. 

Når: 
Lørdag kveld 

Publikum: cirka 200 

Torgeir Waldemar har allerede blitt et velkjent navn i musikk-Norge. 
Han fikk strålende kritikk for sitt selvtitulert album som kom ut for bare en måned siden, og forventningene til denne mannen er store. 

40-åringen åpner aleine med kun seg selv og kassegitaren. 
En ro senker seg over publikum. 
Det er nesten så vi holder pusten, og han tar tak i oss fra første sekund med sin lavmælte countryrock. 
Etter hvert får han med seg Daniel Henriksen og Janne Hea på diverse instrumenter. 
Orgel, sag og gulvtramp for å nevne noen. 
De tre skaper et spennende og variert lydbilde med dynamiske sprang, men det mest imponerende er hvor bra de korer og hvor fantastiske harmonier de har arrangert. 
Dette kommer best frem under låten "Burden" hvor vi blir vi dratt med til sørstatene med negro spirituals-assosiasjoner. 
Gåsehuden har kommet, og er der for å bli. 

Deretter setter Henriksen en hjerteskjærende stemning med dronete orgelspill som fører inn i låten "Across The River". 
Stemmen til Waldemar har en karakteristisk twang og nerve. 
Det låter veldig amerikansk. 
Mellom låtene snakker han på en jovial og koselig måte til publikum. 
Det er en uhøytidelig og avslappet setting. 

Den 30 minutter lange konserten avsluttes med singelen "Streets", men vi skulle så gjerne ønsket den varte lengre. 
Det er dog en artist vi mest sannsynlig vil høre mye fra fremover. 

Torgeir Waldemar får frem følelsene i deg. 
Hans uttrykk er så ekte og organisk at man kan ikke la være å bli fascinert av hans låter og fremtoning. 
Definitivt et av høydepunktene på Sørveiv til nå. 
