VG anmelder ny Gaga-låt:LADY MADONNA 

Velkjent hurrastemning i Gagas nye singel. 

De er stadig vanskelig å ta inn over seg hvor lite original og spennende Lady Gaga er musikalsk, målt mot statusen hennes som stilikon og oppvigler. 

Madonna fikk mye av den samme kritikken i sin viktigste periode, på åttitallet, så kanskje man skal være forsiktig med å rette slikt skyts mot damen mange anser for å være hennes arvtager. 

«Born This Way» ligner i hvert fall mye på Madonna. 
Det er en oppløftende dose hi-NRG-disco med samme hurrastemning og budskap som ble formidlet i «Express Yourself» for 22 år siden: 
Vær deg selv, vær stolt og, eh, «kjør på», liksom. 

Anmeldelsen fortsetter under bildet. 

I sedvanlig Gaga-stil tyter det lyd ut av alle kriker og kroker. 
Minimalisme er ikke hennes greie, og den bombastiske grøten av synth og gitarer kunne gått rett inn på et dusin Pink-singler. 

Noen melodiske vendinger fra TLCs «Waterfall» har også sneket seg inn i versene. 

Ikke de verste referansene, altså. 
Men vi venter fortsatt på at Gaga skal lage en musikalsk ekvivalent til kjøttkjolen sin. 
«Born This Way» er ikke mer spennende enn en middels pirrende utringning. 
