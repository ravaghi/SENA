Bosch MaxxiMUM
Aldri før har eggehvitene blitt så luftige, så fort! 

Bosch nye kjøkkenmaskin MaxxiMUM med SensorControl er en kjøkkenmaskin med det lille ekstra. 
Sensorer skal gjøre det umulig å mislykkes med pisket eggehvite og krem. 

Vi har testet, og den lever langt på vei opp til forventningene. 

Dette er maskinen 

Det er mange gode kjøkkenmaskiner på markedet, og det er også noen virkelig gode. 
Bosch Maxximum hører til i den siste kategorien, selv om det tar litt tid å bli vant til den. 

Noe av det første som slår oss med MaxxiMUM SensorControl er at den skiller seg utseendemessig fra andre kjøkkenmaskiner vi har testet, som stort sett er bygget over samme lest, men har ulike uttrykk. 

Den er en oppgradert variant av MUM5, som vi kjenner til, men ikke prøvd selv. 

Armen som vippes opp sitter fast på siden, ikke bak, og kontroll for å heve å senke er oppå selve motordelen. 
Farten styres ved et hjul, og foran på siden av selve maskinen er tre knapper for de forhåndsinnstilte programmene. 

Det er kanskje disse som er det mest spennende med maskinen: 
Tre knapper for programmer som skal piske og tenke for deg, ett for mer enn tre desiliter krem, ett for mer enn syv desiliter, og ett automatisk program for stivpisking av eggehviter. 

Det følger med tre visper: 
En ballongvisp, en flatvisp med silikon, for å komme ordentlig ut i kantene, og en deigkrok. 

Få mest mulig ut av kjøkkenmaskinen din: 
Se hvilken visp du skal bruke når. 

I pakken vi testet følger det også med en blender, men den har vi ikke vurdert nå. 

Vi har ikke testet noe av tilbehøret i denne omgang, men har tidligere vist dere en video av MaxxiMum med pastainnsats, brukt på en litt spesiell måte: 
Slik lager du tortilla med pastamaskinen. 

I bruk 

I motsetning til de fleste andre maskiner vi har testet er ikke denne like intuitiv i bruk. 
Vi må lete litt for å finne knappen for å heve og senke armen, de ulike vispene og krokene festes på forskjellig måte. 
Om du styrer litt for å få festet, og krokfestet kommer ut av kurs, så får du ikke vispen ned i bollen igjen. 

etter litt plunder, og en ny konsultasjon med bruksanvisningen, fikk vi enkelt grep om det. 

Ballong- og flatvispen stikker du bare inn, mens deigkroken skal brukes med en pakning i festet. 
Det er altså ikke vanskelig, bare litt annerledes enn andre kjøkkenmaskiner vi har testet, som stort sett styres etter samme modell. 

Det er lett å regulere høyde på vispene og krokene, slik at de kommer helt ned i bollen - og ut i kantene. 
Det skal følge med en nøkkel, slik at du kan skru vispen selv, og stramme til mutteren med en nøkkel slik at den sitter, men dette lar seg også gjøre for hånd. 
(Noe vi fikk testet, da denne manglet i vårt testeksemplar. 
Det skal selvsagt ikke være noe problem om du kjøper ny maskin!) 

MaxxiMUM skal være en av markedets sterkeste kjøkkenmaskiner, med hele 1.600 watts motor. 
Til sammenligning har den enkleste (og vanligste) modellen fra KitchenAid 300 watt, mens for eksempel Kenwood Major Titanium (nå Chef XL) har 1.500 watt. 

Akkurat denne enorme kraften var ikke så fremtredende. 
Jo, den elter fin og luftig deig, og takler til og med dobbel porsjon av våre enkelpeprede pepperkaker, under høylydte protester. 
Maskinen sliter rett og slett litt med de litt tyngre deigene. 

I videoen under kan du se hvordan maskinen jobber med å piske eggehviter, gjærdeig og pepperkakedeig. 

Resultat 

Vi har bakt oss igjennom standardrepertoiret; eggehviter, muffins, smørkrem, gjærdeig og pepperkakedeig, samt krem. 
Resultatet fikk fort ben å gå på. 

Smørkremen ble myk og glansfull, muffinsene perfekt saftige, krem og eggehviter luftige. 

Maskinen må som sagt jobbe litt ekstra med de tyngre deigene, men resultatet blir bra til slutt; det var faktisk en av de luftigste og fineste deigene vi har arbeidet med på lenge. 

De ulike programmene virker også som en drøm. 
Her er det bare å ha i ingrediensen(e), trykke på knappen, stille inn fartshjulet på programtrinnet, og lene seg tilbake. 
Når eggehvitene eller kremen er ferdig, stopper maskinen. 

Det er spesielt under pisking av eggehviter maskinen skinner: denne jobben fikser den som en drøm. 
Maken til luftige eggehviter er det lenge siden vi har sett. 

Kremprogrammene fungerer også fint, du velger mer eller mindre enn tre desiliter, og så gjør maskinen resten. 
Nesten. 
Vi foretrekker litt stivere pisket krem, men når det er sagt: 
Du kan alltid piske mer, men det er umulig å piske mindre. 

Ødelagt fløten med å piske for mye? 
Pisk litt til, så får du smør. 

Konklusjon 

Dette er en fin liten arbeidshest av en kjøkkenmaskin. 
Den er liten og nett, og er lett å stue bort når du ikke bruker den. 
Vispeegenskapene er gode, og vi liker godt detaljen med at man enkelt stiller inn rekkevidde, samt silikonlisten som følger med flatvispen. 

Den sliter som sagt litt på de tøffeste jobbene. 
Er det hovedsaklig til bolledeig du skal bruke maskinen, og lager du ofte doble porsjoner, bør du gå for en litt større og kraftigere variant, for eksempel fra Kenwood. 

Som en allroundmaskin for deg som liker å bake mer enn boller, er den absolutt å anbefale. 
Og sliter du med å få til stivpiskete eggehviter eller overpisker du ofte kremen er det denne maskinen du skal sette på ønskelisten. 
