Danskene kommer!
Er du klar for noe hakket drøyere og samtidig mer uhøytidelig enn «Trekant»? 
Nå kommer danskene - så det spruter. 

TV: 
Dansker. 
Vi liker å tenke på dem som mer livsbejaende og livsnytende enn oss. 

Den oppfatningen blir ikke utfordret når Dansk Radios sexopplysnings- og underholdnings-program «Sexministeriet» begynner å rulle på norske skjermer. 
Gjør klar for studiodebatt og reportasjer som gjennomgående er mer humoristiske i tilnærmingen, og som til tider også går hakket lenger enn «Trekant» gjorde. 

Freske dilemma I «Trekant» møtte vi tre unge som med stor nysgjerrighet og noe alvor nærmet seg ulike tema. 
«Sexministeriet» er lagt opp som panelprogram og ligner mer på radioprogrammet «Juntafil» slik sett. 

Verten Emil Thorup — en ung, vittig brillehipster med fortid fra et slags dansk «Idol» - leder an og inviterer tre profilerte gjester til studio hver uke. 
Les: 
For oss rimelig ukjente danske skuespillere, TV-fjes og i morgen også en pornostjerne. 

I hvert program legger Thorup frem spørsmål og dilemma, panelet diskuterer friskt, avslappa og er ikke redde for å by på seg sjøl. 
Det er vellykket: 
Som å være på fest med nære venner som deler historier av voksenslaget over et glass vin. 
Selvsagt har de et glass med bobler hver i hånda, TV-danskene. 

At deltakerne er eldre enn Trekant-ungdommene, kan være noe av det som bidrar til mer løse snipper. 

I tillegg farter Thorup ut på reportasjer og kikker på alt fra analsexvaner til kjønnsykdomtesting. 

Ejakulerer på TV 
Og selvsagt går danskene hakket lenger enn oss, i hvert fall på ett område. 
Du husker kanskje overskriftene da «Trekant» viste en kvinne som masturberte seg til orgasme? 

Vel. 
I danskenes episode åtte har de hentet inn en en Bjarne Jensen som demonstrerer sin ekspertise i å besørge det omstridte fenomenet kvinnelige ejakulasjon. 
Dét viser han på en ung dame. 
Verten Thorup bivåner Jensens teknikkdemonstrasjon på nært hold iført regnfrakk og dusjhette - ikke uten grunn. 
OM NRK viser episoden vites ikke. 

Uansett kan alle som er nysgjerrige på sex glede seg over et passelig informativt, uhøytidelig, småhumoristisk og typisk danskejovialt program. 
Minuset er at programleder Thorup kan ta vel mye plass. 
Han er vittig, men kan bli vel useriøs og selvsentrert. 

Tross alt er seksualitet et tema som krever en viss nykterhet og fintfølelse skal det forbli dejlig - også i Danmark. 
