«16 BLOCKS»
Regi: 
Richard Donner 

Vellaget, om enn tradisjonell action, med kledelige doser sarkasmer og sentimentalitet. 

STJERNER: Bruce Willis, Mos Def, David Morse, Jenna Stern. 

HANDLING: 
Den alkoholiserte og desillusjonerte politimannen Jack Mosley blir pålagt å følge småskurken Eddie til rettssalen. 
Eddie skal vitne mot en politimann, og deretter slippes fri. 
Underveis vikles de inn i et forrykende kappløp med korrupte og kyniske politifolk som jegere. 

DOMMEN: 
Veteran-produsent og regissør Richard Donner satser på et tett og pulserende handlingsnivå, med to sjarmører som talerør. 
Den ene er Willis, som flørter med sin sedvanlige blanding av øm barskhet og evne til å være kul selv når han er sentimental. 
Den andre er Mos Def, rapper fra Brooklyn med vellykket filmkarriere, i dette tilfellet en kvasifilosofisk skravlebøtte med ukuelig livsmot selv med pistolmunningen i hvitøyet. 
Gutta minner om smått forvirrede sjeler i et absurd teaterstykke. 
Legg til David Morse som forbilledlig korrupt kyniker, og du har en velfungerende filmtrio. 

Tempo og troverdighet går litt over stokk og stein mot slutten i en ellers jevnt habil action. 
