Avsindig råkjøring med fartsmonster
Nye BMW M5 plasserer forgjengeren kontant og ugjenkallelig i glemmeboka. 

Fossildrevne biler som transportmiddel for menigmann er på sikt dømt til undergang, det vet vi nå. 
Allerede er raskeste bil rundt den mest krevende av baner, en elbil. 
Da er det desto viktigere for oss som har fulgt med på de imponerende forbedringene den klassiske forbrenningsmotoren har vært gjenstand for gjennom årene, å få med oss det som kan være det ultimate utviklingstrinn av gårsdagens teknologi før elektromobiliteten tar helt over. 

Holder stand 

Det er noe slikt vi har følelsen av å ha vært med på nå, med testkjøringen av en helt ny BMW M5. 

Formelen for kjøreglede anno 2018 er blitt oppdaget: 
F90. 
Det er internkoden BMW bruker for å betegne nye BMW M5. 
Vi var heldige og fikk prøvekjøre den relativt tidlig - men vi måtte vente til i dag med å publisere testen. 

Vi hadde grunn til å være spent, for Mercedes-AMG hadde lagt lista høyt, som vi nylig konstaterte da vi kjørte verdens raskeste stasjonsvogn. 

Og, selv om det ikke her dreier seg om noen stasjonsvogn, er det nettopp konkurrenten fra Stuttgart som har vært i siktet når BMW har utviklet sin nye protagonist til den nye toppkampen i denne, direktørbilenes høy-ytelsesklasse. 

Oppgave: 
Ta igjen konkurrentene 

Selv ikke spesialversjonen av forrige M5 - 30 Jahre M5, med sine 600 hester, var i nærheten av å kunne hamle opp med AMG-supersedanen. 
Men i det minste klarte den å matche råskinnet fra Ingolstadt: 
Audi A6 RS. 

Det var derfor viktig for BMW å klatre tilbake til toppen igjen med sin nye stolthet og kronen på verket i den nye 5-serien som ble lansert i fjor vinter. 

2018-modellen av M5 er igjen utstyrt med en V8-motor på 4,4 liter. 
Med ny turbolading (biturbo TwinPower-turbo), varter bilen nå opp med 600 hestekrefter (E 63 AMG tilbyr 612), og et massivt dreiemoment på750 newtonmeter fra 1.800 omdreininger - og hele veien opp til 5.600. 

Og nye M5 har ikke bare fått mer krefter - den er også lettere enn forgjengeren, dette til tross for at den er utstyrt med firehjulsdrift. 
Det betyr selvsagt ikke at den store bilen (496 centimeter lang), er noen lettvekter, men egenvekten er begrenset til 1.855 kilo, som absolutt er godkjent på det nivået. 
Spesifiserer man bilen med tilvalget karbonkeramiske bremser, går vekten ned ytterligere 23 kilo. 

Revansjesugen 

Forrige M5 gjorde 0-100 på 4,3 sekunder og var i den øvelsen blitt fullstendig utklasset av Mercedes. 
En revansj var påkrevet. 
Undertegnede stilte spørsmålet direkte til presidenten for BMW M, Frank van Meel: 
- Var det en æressak for BMW å matche tiden til Mercedes? 

Van Meel kom med en forklaring som omgikk spørsmålet ved å fortelle hvordan produsentene til enhver tid jobber - hver på sin side - med tilsvarende teknologier for kontinuerlig å forbedre ytelsene. 

M-sjefen hadde likevel et underfundig smil som ikke levnet mye tvil om at rivaliseringen mellom de tyske premium-produsentene tas på blodig alvor når det gjelder å kunne skilte med de beste ytelsene. 

Firehjulsdrift, men... 

Men for å få til en så radikal forbedring, er det ikke nok med masse krefter - og det har nye M5 - det er også nødvendig å få dem effektivt i bakken for å drive bilen fremover i stedet for å spinne. 
Med 600 hestekrefter tilgjengelig, har BMW sett seg nødt til å bite i det sure eplet og utstyre nykommeren med firehjulsdrift - noe ingen M5 har hatt tidligere. 

Kombinasjonen har gitt en radikalt forbedret akselerasjonsevne fra stående start med tiden 3,4 sekunder fra 0 til 100. 
Den overlegne motorkarakteristikken med en moment-«kurve» (i den grad man kan kalle den det) som er flat på høyeste nivå over et svært bredt register, gir den kompakte V8-maskinen kraftressurser som skyver den til 200 kilometer i timen på bare 11,1 sekunder. 

Dette fikk vi selv konstatere på langstrekket på Estoril-banen, der vi var godt over 250 før nedbremsing måtte igangsettes. 

Dette var utvilsomt nødvendig for å vekke stoltheten hos M igjen etter at forrige M5 var utklasset av Mercedes-AMG på 0-100-øvelsen og det nye våpenet fra Stuttgart i versjonen E 63 S 4Matic+ hadde lagt listen på... 
Nettopp: 3,4 sekunder. 

Du velger selv 

Føreren velger, avhengig av forhold, humør - og evner - den kombinasjonen av kjøreprogrammer som er best egnet etter situasjonen. 
Over ratter sitter to røde knapper, M1 til venstre og M2 til høyre. 

Det er ved å trykke på disse man varierer bilens oppsett og måten de gjør det på konfigureres gjennom i-Drive-systemet. 
I tillegg har man den tradisjonelle knappen på midtkonsollen der man velger mellom "komfort", "sport" og "sport plus". 

Man kan altså kjøre med firehjulsdrift og full stabilitetskontroll (DSC), eller ren bakhjulsdrift og all elektronisk kontroll avslått - eller diverse kombinasjoner mellom de to. 
Det er en nyutviklet sentral styringsenhet som har gjort det mulig å få til en slik variasjon av innstillinger. 
Den forbinder transferkassen og den aktive M-differensialen på bakakselen. 

Innstillinger når det gjelder drevne hjul går fra 4WD, som gir nærmest nøytral firehjulsdrift, 4WD Sport, som lar bakakselen ta mer av fremdriftsbyrden, og til slutt 2WD, som er ren bakhjulsdrift der fordeling av moment fremover opphører. 

På banen startet vi med firehjulsdrift og DSC innkoblet, og selv da merker man en lett bakhjulsdrevet karakter. 
Styringen har nådd et nytt og imponerende nivå av presisjon og gir gode tilbakemeldinger og når neste nivå settes inn, "MDM", som gir mer bakhjulsslipp, setter man pris på dette. 

Vi avsluttet banekjøringen med ren bakhjulsdrift og DSC helt deaktivert. 
Da er det lett å legge bakvogna bredt ut gjennom svingen og det er imponerende hvor lett kontrollerbart fartsmonsteret er bare med god dosering av presis gass og ditto styring - bilen har en fantastisk god balanse - som vi for så vidt hadde forventet. 

Temmet råskap 

Kjøreopplevelsen er rett og slett fantastisk. 
Et slikt drag og en slik følelse av kontroll med en kraftpakke på 600 hester - det ville ikke vært mulig for bare få år siden. 
Vi bet oss merke i at BMW har valgt å tone ned råskapen et hakk i forhold til hva Mercedes-AMG har gjort. 

Motorlyden varierer etter innstillingene man foretar, er sportslig knurrende fra start og blir etterhvert, og i takt med de sportslige ambisjonene til føreren, til et potent V8-brøl som inspirerer. 
Det er likevel ikke så mye lydeffekt som hos AMG. 
Samtidig er heller ikke understellet så steinhardt som hos sistnevnte. 
En anelse komfort er det til og med mulig å spore med snilleste innstilling. 

Diskret, men egenartet 

BMW har, sin vane tro, valgt et diskret ytre for å understreke at M5-kunden har god smak. 
«Harry Bling-faktor» leter man forgjeves etter her. 
Det skulle likevel bare mangle at noen detaljer understreker denne bilens dynamiske egenskaper. 

Blant dem finner vi et panser med M-spesifikke konturer, egenartede speilhus festet i nedkant, karbontaket, som bidrar til å senke tyngdepunktet og, selvsagt en egen, bred nyregrill, frontfanger uten tåkelys, men med store luftinntak, M-spoiler på koffertlokket og diffuser mellom enderørene - to på hver side. 

Bak rattet blir man umiddelbart inspirert. 
BMWs interiører er alltid funksjonelle med en touch av premium og i M-utgaven er det det sportslige som trer frem, men bare der det trengs. 
Sportsstolene kan justeres til ideell sitteposisjon for alle, og holder deg fast til alle tider og uansett hvor hardt du kjører. 
Samtidig er de både luksuriøse og rimelig komfortable i stoppen. 
Heldigvis, for det stramme understellet lar deg få kjenne alle ujevnheter, selv om støtene blir rimelig bra avdempet takket være effektiv fjæring. 

Vi finner virkelig ikke mye, om noe, å sette fingeren på med nye M5. 
Det er kanskje en vel stor bil hvis man virkelig har sportslighet som første prioritet, men til det bruk har jo München-gutta et fullverdig alternativ i den lille raketten M2. 

At M5 ikke kommer som stasjonsvogn kan muligens for enkelte føre til at den utgår som det sportslige familiemenneskes alibi for å velge sommerferiebil fra øverste hylle hos BMW. 
Disse kan vende seg mot Mercedes-AMG eller Audi. 
Og noen vil finne utseendet vel diskré, men det finnes alltid mulighet for å øke Harry-faktoren med individuelle tilvalg. 
Det er dessuten mulig å velge spesialutgaven. 

Så alt i alt: 
Ingen grunn til å fjerne noen prikk fra terningen denne gang! 

BMW M5 - Tekniske data: 

*) 
Fartssperre oppheves med tilvalget M Driver's Package. 
