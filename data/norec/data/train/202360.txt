Esmooth ES-821
Til denne prisen har de en overraskende god lyd. 

I det siste har vi testet flere hodetelefoner, som har variert fra litt skuffende til helt glimrende. 
Ingen av dem har imidlertid kostet under den magiske tusenlappen, og det var derfor på tide å se seg om etter et billigere alternativ. 

Og her passer Esmooth som hånd i hanske. 
Veiledende pris hos forhandleren Bestsound.no er nemlig på 748 kroner. 

Esmooth? 

Ja, merket var i hvert fall nytt for oss, men siden det alltid er gøy med nye produkter lot vi oss ikke skremme. 
Det mest spesielle med Esmooth er at de lages i tre, og tanken er altså at dette skal gi en varmere lyd enn plast - som ofte er materialet som brukes på alternativer i samme prisklasse. 

Førsteinntrykket er i hvert fall godt. 
Siden fargen på tresortene som brukes varierer vil ikke alle modellene være like, men vårt eksemplar var i en fin blanding av sort og glinsende ibenholt treverk. 

Hodetelefonen er forøvrig sammenleggbar, noe som gjør dem enkle å putte i sekken, og det følger med en liten oppbevaringspose for formålet. 

Hodetelefonen ligger her på øret, og selv om de sitter ganske stramt klarte undertegnede helt fint en totimers spasertur uten å irritere seg nevneverdig. 
Hodeputene er forøvrig kledd i mykt kunststoff som fungerer helt ok med tanke på prisen. 
At de ikke er like myke som fløyelsputene på Fidelio X1 er selvsagt ikke å forvente. 

Med fjernkontroll 

I esken lå det også en kabel med mikrofon og fjernkontroll. 

Fjernkontrollen er riktignok ikke den mest brukervennlige vi har vært borti. 
En ting er at det ikke er tydelig markert nøyaktig hvor du skal trykke, men du må også lære deg hvordan du skal trykke før det sitter i fingrene: 
Ett trykk pauser musikken, før et nytt trykk starter musikken igjen. 
To raske trykk hopper fram til neste melodi, mens tre raske trykk bringer deg til starten på den melodien du er i, også videre. 

Her er det altså forbedringspotensiale. 

Kabelen skal forøvrig plugges inn i begge øreklokkene, så her får du altså ledninger på begge sidene. 
Det er litt uvant, men til å leve med. 
Vi noterer også i margen at kabelen virker litt tynn sammenlignet med de dyrere alternativene vi har testet i det siste, men igjen er dette noe som henger sammen med prisen. 

Lydkvalitet 

I følge importøren skal hodetelefonene være svært lettdrevne og dermed egne seg godt til mobilbruk, og det er da også dette vi har prioritert i denne runden via vår iPhone 5 og Galaxy S3. 

Og det er bare å konstatere at vi fikk en positiv overraskelse her. 

Det vi blant annet savnet på Focal Spirit One var for eksempel et tydelig bassfundament på musikken, og her er altså det på plass. 

Bassen ødelegger heller ikke for mellomtonen og diskanten, som henger godt med - i hvert fall om du ikke presser volumet på mobilen mot maks. 
Da kan det bli litt grøtete, men da er lyden uansett så høy at det ikke er levelig i lengden. 

At den ikke er like detaljert på toppen som langt dyrere modeller er helt greit, det Esmooth har er nemlig høy morofaktor der du trenger det: 
Altså på lydnivå som er der du orker over tid. 

Konklusjon 

Esmooth ES-821 var en fin overraskelse, og er et sett hodetelefoner vi tror vil glede flere enn oss. 

Til denne prisen er det rett og slett ikke mye å klage over, og tilhører du den gruppen som har klamret deg til Koss Porta Pro kommer du ganske enkelt til å lure på hvorfor i all verden du ikke har oppgradert før. 
Dette er nemlig en ny verden. 
