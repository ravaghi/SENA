Rainbow Six 3 (XBox)
Trå forsiktig, det kan være terrorister rundt hjørnet. 
Liker du realistisk og taktisk action, er Rainbow Six det perfekte spillet for deg, og i tillegg er det nok en god grunn til å skaffe seg XBox Live. 

UbiSofts Rainbow Six-serie er godt kjent for PC-spillere for sin realistiske og tøffe gameplay. 
Vi har mange ganger funnet det fascinerende å delta i den samme type hektiske antiterror-operasjoner som vi så mange ganger har sett på film. 

LES OGSÅ: 

Sist gang Rainbow Six-gjengen gjestet vår PC, var i mars. 
Det er dette spillet som nå blir konvertert til XBox-format, men det er ikke en direkte port vi snakker om. 
Spillet er blitt noe forandret, og ja, gjort litt enklere. 
Et par elementer som gjør spillet såpass spesielt er nemlig borte  som planleggingsfasen før du begynner et oppdrag. 
Men det betyr ikke at det er et dårligere spill, det er bare bedre tilpasset de enklere konsollkontrollene. 

Som kjent handler Rainbow Six om en elitestyrke av antiterror-soldater, som blir sendt til diverse steder jorden rundt for å løse delikate situasjoner. 
Spillet har et svært realistisk preg over seg, der det skal få skudd til før du er ute av bildet og det er ingen helsepakker eller ekstraammunisjon som ligger rundt omkring i brettene. 

Rainbow Six har også et sterkt lagelement, og suksessen avhenger av ditt evne til å styre medsoldater og gi dem korrekte ordre. 
På XBox har du to måter å gjøre det på  med kontrolleren eller med din egen stemme, akkurat som i PlayStation 2-spillet SOCOM. 

Du bestemmer 

Å gi ordre fungerer slik: 
Objekter du kan påvirke (dører, bomber, gisler) markeres med et ikon, og hvis du selv er veldig nærme dette objektet utfører du selv det som må gjøres (frigjøre gislet eller desarmere bomber, for eksempel). 
Men står du litt lenger unna, kan du beordre laget til å gjøre det samme, og du har som regel flere valgmuligheter. 
Hvis du for eksempel står ved en dør, kan du ved å trykke inn en knapp sende laget til å lukke opp døren og rense rommet for terrorister, lukke opp og kaste inn en flashbang-granat som forvirrer, men ikke dreper terrorister (nyttig hvis det for eksempel er gisler på andre siden), eller sette en sprengladning som dreper alle i rommet (dumt hvis det er uskylige der). 
Dette systemet er svært enkelt og fungerer bra. 

Ved å bruke Zulu-kommandoen kan du få laget til å ta oppstilling for å entre ett rom, men vente på ny ordre før de faktisk gjør det. 
På den måten kan du og resten av laget gå inn samtidig fra hver sin side. 

Det er som sagt også mulig å skrike ut ordre via headsettet. 
Stemmegjenkjenningen fungerer bra, men husk å snakke tydelig (og helst engelsk). 
Akkurat som i SOCOM får du bekreftelsene i headsettet, og selv om funksjonaliteten ikke lenger er så nyskapende, er det likevel meget praktisk. 

Noe som skiller Rainbow Six fra andre spill på PC, er den detaljerte planleggingen du kan utføre før du går i gang med oppdraget. 
Det er tatt vekk i XBox-versjonen, og du går mer eller mindre rett i ilden etter briefingen. 
Laget som følger deg er vanligvis på tre personer, men noen ganger er det færre som er med. 
Du kan heller ikke bytte mellom de forskjellige soldatene slik du kan i PC-versjonen 
 du er alltid Ding Chavez. 

Bra singleplayer, men best Live 

Enkeltspillerdelen er faktisk blitt noe bygd ut i forhold til PC, i den forstand at historien er faktisk klarere og vi har fått noen nye filmklipp å se på mellom oppdragene. 
Rekkefølgen på brettene er litt annerledes, og selve brettene er gjerne noe mer begrenset i forhold til de mindre lineære PC-originalene. 
Når det er sagt er singleplayerdelen spennende og involverende, og krever at du går forsiktig frem, lener deg rundt hjørner og ikke kaster bort ammunisjon på unødvendig skyting. 
Dette er et spill som går relativt sakte og krever tålmodighet, men til gjengjeld er det til de grader intenst  spesielt når du tenker på at du kun kan lagre tre ganger i løpet av brettet på letteste vanskelighetsgrad. 

Men det er Live-funksjonaliteten som i våre øyne er beste grunn til å satse på Rainbow Six på XBox. 
Nettspillingsaspektet var glimrende på PC, og er faktisk enda bedre på XBox takket være stemmemulighetene. 
Det er flere måter å spille på, det finnes både kooperative moduser og ren deathmatch. 
Forskjellen fra de fleste actionspill er selvsagt at Rainbow Six krever mer tålmodighet enn ditt vanlige deathmatch-skyteorgie, og du må også ta visse taktiske beslutninger. 
Og det skal ikke mer enn ett skudd til, så er du død. 
I survival-modusen må du vente helt til slutten av runden i tilfellet du blir drept, det er ingen mulighet for respawning. 
Sharpshooter-modusen lar deg imidlertid respawne, og ligner litt mer på klassisk deathmatch. 
Uansett, Rainbow Six er ikke spesielt nybegynnervennlig, men med litt trening blir spillet til et av de mest givende skytespillene på XBox Live (i alle fall til Counter Strike kommer ut). 

Grafikk og lyd 

Innpakningen til Rainbow Six er Unreal Warfare-motoren, og vi innrømmer at det er ikke det peneste spillet vi har sett på XBox. 
Omgivelsene er ikke verdens mest detaljerte og animasjonene er nokså enkle, men det hele får godkjent karakter. 
Det som er kult er at utvilerne har brukt lys- og skyggeeffektene fra Splinter Cell, så disse er i alle fall stilige. 
Vi må for øvrig skryte av den flotte 5.1-lyden, det er lenge siden vi fikk så god bruk for vårt surroundanlegg som i Rainbow Six. 

Konklusjon 

Spillet er blitt en meget god port av et spennende PC-spill. 
Planleggingsfanatikerne blir kanskje skuffet at det ikke er mulig å tilpasse laget bedre, men vi synes at Rainbow Six faktisk er blitt en mer strømlinjeformet og fornøyelig opplevelse. 
Enkeltspillerdelen er spennende og lang, og spillet blir enda bedre på nett. 
Det er mulig å kun nyte singleplayerdelen, men vi anbefaler sterkt å gå til anskaffelse av Live-abbonement også, for det gir Rainbow Six virkelig en ny dimensjon. 
