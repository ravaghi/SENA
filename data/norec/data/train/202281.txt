Samsung SGH-U600
Den nye skyvemobilen fra Samsung er trendy og tynn, med både sterke og svake sider. 
Vi har testet. 

Når du først fester øynene på Samsungs Ultra Edition 10.9, også kjent som SGH-U600, forstår du hvorfor mange sikler etter denne skyvemobilen. 
Sylslank, med kurver og former på de rette stedene og en stor skjerm som gir den utseendet mange faller for. 

Navnet er heller ikke tatt ut av løse luften. 
10,9 er nemlig tykkelsen på telefonen i millimeter, og det er imponerende på en skyvetelefon. 

Telefonen kommer i tre farger: 
Sapphire Blue, Garnet Red og Copper Gold. 
Vårt testeksemplar var av den første varianten. 

Viktige data: 

Quad-band GSM/GPRS/EDGE 2,2" skjerm med 262 tusen farger og 320 x 240 punkter 60 MB internminne, plass til microSD-kort opp til 2 GB (kort medfølger ikke) 3,2 Mp kamera med autofokus (2048 x 1536 piksler) 
Støtte for MP3/AAC/AAC+/RA/WMA Overføring via blåtann og USB Tale/standbytid: opp til 4,5/345 timer Størrelse: 49,3 x 103,2 x 10,9, vekt 81 gram Ca. pris: 3.300,- inkl. mva. 

I sammenskjøvet tilstand er som seg hør og bør tastaturet skjult. 
Under skjermen sitter et navigeringshjul sentrert, og på hver side har du to berøringsfølsomme taster. 
Det betyr at du i praksis ikke trenger gjøre mer enn å ta på dem, og slipper å fysisk trykke. 
Det kan være litt uvant i begynnelsen. 

Når det gjelder det såkalte navigeringshjulet er ikke dette et hjul som går rundt, men fungerer i praksis som en navigasjonsjoystick med bevegelser opp/ned og til sidene. 
I midten av "hjulet" er det en tast som i hovedsak brukes til å la deg utføre markert valg. 
I tillegg starter den WAP/nettleseren. 

Skyver vi telefonen åpen kommer to ting til syne. 
På fremsiden selvfølgelig det numeriske tastaturet, mens det på baksiden dukker opp et 3,2 megapiksels kamera med autofokus og blits. 

Nummertastene er baklyste og relativt store, men har ikke noe spesielt tydelig skille eller "kant" mellom seg. 
Her kan vi tenke oss at noen vil få problemer, spesielt hvis de ikke har anledning til å kikke litt på tastene. 
Dette er likevel en typisk vanesak. 

Spesielt tykk er den altså ikke... 
På siden kan vi skimte plassen for minnekortet til venstre for den sølvfargede tasten for kameraet. 

Musikk 

Samsung U600 har en anstendig musikkdel, med MP3-avspilling (og et knippe andre vanlige musikkformater) og FM-radio med RDS. 
De medfølgende hodetelefonene er på sin side ingen stor opptur. 
Dersom du for eksempel i det hele tatt liker bass i musikken anbefaler vi å gå til anskaffelse av en overgang til 3,5 mm minijack, slik at du kan bruke ditt eget hodesett. 
En slik overgang følger dessverre ikke med i pakken. 

Et alternativ er å bruke et trådløst hodesett som kan ta imot over blåtann, siden telefonen har A2DP (Advanced Audio Distribution Profile). 

Du kan også spille av musikk gjennom den eksterne høyttaleren, men det er på langt nær godt nok til noe annet enn sporadisk lytting. 
Har du høye(re) krav her kan du heller sjekke ut Nokia 5700 XpressMusic. 

U600 har en eneste kontakt - eller port om du vil - og denne brukes til både lading, hodesett og å forbinde telefonen med datamaskinen. 
Rett ved denne porten sitter tastene som justerer volumet opp og ned. 
Et problem er at de sitter litt for nærme - det er nemlig lett å øke volumet når hodesettet er plugget i, men det kreves litt mer fingerferdighet å senke det igjen. 
Spesielt om du ikke har smale fingre. 

Her med hodesettet tilkoblet... som du ser er det (for) kort vei til tastene som stiller volumet. 

Stor og fin skjerm betyr også at SGH-U600 kan brukes til å spille av video. 
Som ekstrautstyr får du faktisk også kjøpt kabel som lar deg koble deg rett på TVen. 

Kamera 

Kameraet på 3,2 megapiksler er en av de absolutte styrkene til denne telefonen. 
Kvaliteten - og da spesielt utendørs - er meget god sammenlignet med hva vi finner på mange andre mobiltelefoner. 
Ja, det er fremdeles for kornet og himmelen blir lett utvasket, men skarpheten er nokså bra - faktisk god nok til å kunne måle seg med mer dedikerte kameramobiler. 

Det er ikke bare det ferdige resultatet som bra, også mulighetene for å å stille inn litt selv er mer enn vi er vant til. 
Kameraet har blant annet manuell eksponeringskompenasjon, selvutløser, blits, makro, flerbildemodus, setting av ISO og flere forskjellige scenemodi. 
Du kan også velge mellom matrise, sentrert og spotmåling av lyset. 

En artig sak er at du også kan bruke kameraet til å legge til nye kontakter - ved å ta bilde av visittkortet til personen. 
Så kjenner den igjen navn, telefonnummer og epostadresser og legger dette inn i kontaktlista. 
Til vår store overraskelse fungerte dette på noen visittkort, men den er ikke like glad i alle typer. 

Med en oppløsning på opp til 352 x 288 piksler kan også kameraet brukes til å filme med. 
Du kan også zoome under filmingen, men dette går i rykk og napp og er ikke pent. 

En 30 sekunders filmsnutt fra et lyskryss i fint vær: 

Klippet er tatt direkte ut av telefonen og ikke konvertert på noen måte. 
Får du ikke spilt det av kan du for eksempel bruke GOM Player. 

Kameraet har en svakhet, og det er autofokusen. 
Denne har nemlig ikke av verdens kjappeste, og dersom du trykker ned utløseren uten først å fokusere (klemme tasten halvveis ned) vil den gjøre dette selv før den tar bildet. 
Og da tar det lang tid - opp til et par sekunder - fra du trykker ned til bildet faktisk blir tatt. 
Og det er kjipt når du skal ta bilder, spesielt av levende eller bevegelige motiver. 

Under kan du se eksempler på bilder tatt med telefonen: 

Tilkoblingsmuligheter 

Er du ute etter en telefon som kan gi deg internettforbindelse med masse fart så er ikke dette mobilen for deg - her stopper teknologien på EDGE. 
For mange er det likevel godt nok for sporadisk oppkobling. 

Ellers er det ikke så veldig mye som mangler. 
Firebånds GSM burde holde over det meste av verden, og telefonen har nettleser, støtte for e-post, MMS og selvfølgelig SMS. 
Den kan også synkroniseres med Outlook. 
Og bestemmer du deg for å snakke med noen så går det også - med fin kvalitet på samtalene. 

For tilkobling til andre enheter har telefonen blåtann og USB. 

Internminnet på 60 MB gir ikke plass nok til all verden av musikk, bilder og film, men telefonen tar også microSD-kort. 
Dette må du dog kjøpe separat. 

Oppsummering og konklusjon 

Samsung SHG-U600 er så avgjort en kul telefon, men har - som de aller fleste telefoner - en rekke sterke og svake sider. 

Når det gjelder sterke sider så har vi altså dette med trend-faktoren. 
En såpass blank, liten og nett skyvetelefon går ikke ubemerket hen, og selv om folk kanskje ikke lenger sperrer øynene opp for nye mobiltelefoner vil du i det minste få en del hevede øyenbryn. 

En bieffekt av dette er selvfølgelig at den også er lett å putte i lomma. 
Den er riktignok litt tykkere enn den superslanke Sony Ericsson W880i, men er i tillegg noe rundere i kantene. 
Telefonen ligger også overraskende godt i hånden, spesielt når den er utslått. 
Det skal nevnes at den gir fin og behagelig motstand når den skyves opp og igjen. 

Som nevnt i testen er vi også godt fornøyd med kameraet. 
Når det gjelder musikkdelen fikk vi dessverre bare testet med de medfølgende ørepluggene, men vi tror et par andre hodetelefoner kunne gitt oss et langt bedre inntrykk. 

Alt dette til tross - det er noen små skår i den totale brukeropplevelsen som gjør at vi ikke er udelt positive. 
For eksempel synes vi det er litt for lett å komme borti tasten øverst til høyre - denne er altså berøringssensitiv og tommelen blir lett litt for stor når vi skal trykke ned på venstre side av navigeringshjulet. 

En annen ting vi er nødt til å nevne er at telefonen har litt mer slark enn vi hadde ønsket. 
Nå har ikke dette vært noe problem for oss, men så er jo telefonen nå også splitter ny, og vi vet jo at alt med bevegelige deler blir slitt i lengden. 
Vi er derfor usikker på hvor lenge telefonen vil holde seg fast og fin. 
Men vi tror heller ikke at de som kjøper denne telefonen har planer om å beholde den i årevis. 

U600 er heller ikke er av de raskeste vi har vært borti. 
Navigere rundt i menyene er en lek, men å for eksempel bla, zoome inn og ut eller panorere i bilder kan ta lang tid. 
Det er forresten ikke mulig å bla direkte fra bilde til bilde så lenge de ligger på minnekortet, bare om de ligger i telefonens internminne... 
Det å ta bilder går som nevnt heller ikke så raskt som vi kanskje hadde ønsket, og til sist må vi innrømme at det går treigt å overføre filer over USB. 
Skal du fylle opp ditt nye minnekort må du nok sette av litt tid. 

Som en kuriositet nevner vi også at telefonen drev med "przenoszenie" når den skulle overføre filer fra telefonens interne minne til minnekortet. 
Noen andre polske utsagn fikk vi dog ikke. 

Når det gjelder batterilevetid er vi som så ofte ellers i stor grad prisgitt hver enkelte bruker, og hvor mye denne i tillegg til tale bruker energikrevende funksjoner som kamera, blåtann, MP3-spiller og så videre. 

Totalt sett liker vi egentlig Samsung SGH-U600, men den når ikke helt opp - den har litt for mange små punkter der vi ikke er fornøyd. 
Likevel vil vi si at dersom du er ute etter en slank og kul skyvetelefon som tar gode bilder, vil denne modellen så avgjort være verd å ta en ekstra titt på i butikken. 

Samsung SGH-U600 får totalt en firer på terningen. 

Sjekk også ut vår Mobilvelger! 

Mobiltesten er et samarbeidsprosjekt mellom nettstedene DinSide Data, ITavisen og Dingz.no 
