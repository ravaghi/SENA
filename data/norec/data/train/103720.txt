Liv Marit Wedvik:«Whatever You Say» 

(Showtime records) 

Liv Marit Wedvik selger i bøtter og spann av sin meget enkle countrymusikk. 
Helt utrolig! 

Tannlegeassistenten Liv Marit Wedvik fra Skien er ute med sin tredje plate på et år! 
Kjenner hun ikke sin begrensning eller ordet overeksponering? 
I velkjent stil serverer hun et dusin coverlåter i syltynn countrysuppe. 
Hun tilfører absolutt ikke noe nytt til sangene hun har valgt til denne plata. 
Hun gir seg blant annet i kast med Police-låten «Every Breath You Take» (på plata i duett med Leif Ottesen), Tracy Ullmanns «They don't know about us» og Rubetts «Sugar Baby Love». 
Resultatet er ganske flatt og uspennende. 
Hun synger uten innlevelse, og skal hun fortsatt holde på de platekjøperne hun har opparbeidet seg, burde hun søke råd og veiledning hos en profesjonell produsent som kan hjelpe henne videre med platekarrieren. 
