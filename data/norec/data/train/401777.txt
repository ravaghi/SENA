Anmeldelse av «A star is Born»:Lady Gaga eier denne filmen 

Det er Lady Gagas sangnumre som blåser liv i denne forslitte historien. 
«A Star is Born» er filmatisert så mange ganger før. 

Hver generasjon skal ha sin versjon av A Star is Born, virker det som. 
Det er blitt selve urmyten om hvordan man i Amerika kan slå seg frem og lykkes spektakulært, bare man har troen på seg selv og litt flaks. 

I hver filmversjon, fra henholdsvis 1937, 1954 og 1976, har datidens musikalske strømninger blitt fremført av artister som møter hverandre i et avgjørende øyeblikk: 
Han har hatt sine velmaktsdager og er på vei ned, mens hun utnytter sitt øyeblikk med ham i rampelyset til å få fart på egen karriere. 

Bradley Cooper spiller rockeikonet Jackson Maine, en krysning mellom Eddie Vedder og Willie Nelson, som gjennomlever den ultimate rockeklisjeen – han er blitt så hekta på alkohol og dop at det truer karrieren. 
Under en turné forviller han seg inn på en dragbar, på jakt etter alkohol, der den aspirerende artisten Ally, spilt av Lady Gaga, opptrer med sitt faste nummer. 
Hun vekker noe i ham, ikke bare romantiske følelser, men en følelse av å ha oppdaget noe nytt og genuint. 

Usminket Lady Gaga 

Se for deg hvordan livet ditt ville vært om du ikke hadde lykkes, var instruksjonen Bradley Cooper, som også regisserer denne filmen, ga Lady Gaga da hun fikk rollen. 

Det er selvsagt like vanskelig å se for seg som med Judy Garland og Barbra Streisand i de foregående filmversjonene. 
De har alle vært godt etablerte artister når de har fått rollen, noe som selvsagt slår hull på myten om at et nytt stjerneskudd kan oppstå hvor som helst. 

Men Lady Gaga har likevel en girl next door-appell som de andre ikke hadde. 
Når all sminken er skrellet av, ser hun forbausende alminnelig ut, og det profitterer filmen på. 

Emosjonelt høydepunkt 

Jeg var litt skeptisk i starten, etter Lady Gagas utallige forvandlinger av sin «star persona» gjennom karrieren. 
Var denne rollen bare enda en lek med våre forventninger, eller kan hun spille? 

Fordi Cooper forteller så mye av filmen gjennom sin egen rolles perspektiv (alltid en fare når man selv har regien), tar det tid før Gagas rolleprestasjon oppnår sitt momentum. 
Men da karrieren til Ally tar av, og Gaga får vist sitt fulle register, treffer også filmens sitt emosjonelle høydepunkt. 

Det gnistrer ikke av rollen før Gaga begynner å synge, og det er hva som gjør den så troverdig. 
Cooper er ikke en naturlig sanger på samme måte, han fremfører sine låter helt greit, men ikke mer. 

Gaga er en artist som henter næring fra å opptre for et publikum, og hun gir alt. 
Det er når hun synger for oss, og ikke lenger bare for ham, at filmen gjør sterkest inntrykk. 
Det er banalt, men samtidig så effektivt at selv en gretten filmkritiker ikke kan forsvare seg. 
Tårene kommer. 
