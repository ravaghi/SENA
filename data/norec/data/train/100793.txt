Fraløpt klassiker
Tiden har løpt fra det klassiske Xbox-spillet «Halo 2». 
To og et halvt år senere har bølgene blitt til svale skvulp. 

Jeg skjønner ikke helt greia. 
Her har Microsoft laget et nytt megaoperativsystem hvor spill står i fokus. 

Windows Vista skal bli det største som har skjedd for PC-spill på lenge lenge. 
Et eksplosivt våpen i krigen mot de råsterke Xbox 360 og Playstation 3. 

Og så velger Microsoft å la et to og et halvt år gammelt Xbox-spill være det første flaggskipet. 

Den teknologiske utviklingen går fort i spillenes verden. 
To og et halvt år er nesten forskjellen mellom «Star Wars: 
Episode 4» og «Star Wars: 
Episode 3». 

Eller for å være så direkte jeg makter: 
Sammenlignet med det råeste på PS3 og 360 og satt opp mot både kommende og nåværende stortitler til PC, blekner «Halo 2». 

Det ser rett og slett litt puslete ut, detaljrikdommen vi allerede har blitt vant til er fraværende. 
Effekten av grafikkstandarden DirectX 10 er helt sikkert mer synlig i andre spill enn dette. 

Det at du må kjøpe og installere Vista for å i det hele tatt kunne spille «Halo 2» trekker ikke akkurat opp det heller. 
Makan til driverkræsj og installasjonsproblemer har jeg ikke opplevd på årevis på PC. 

Jeg har et råskinn av en PC, men sammenlignet med en boksfresh installasjon av Windows XP blir Vista en sidrumpa surpomp jeg ikke ønsker å ha noe mer med å gjøre før driverbiblioteket er der det både bør og skal være og lanseringsproblemene er luket ut. 

Og da blir det en fattig trøst at du på Vista kan begynne å spille umiddelbart, mens spillet installeres i bakgrunnen. 
Eller at du får forståelig og detaljert informasjon om PCen din er god nok til å kjøre spillet. 

Eller at håndkontrolleren til Xbox 360 er 100 prosent kompatibelt via plug-and-play, for den saks skyld. 

Jeg stiller meg også rimelig tvilende til om innføringen av tvunget Xbox Live Gold-abonnement for å kunne spille online, er noe PC-spillere uten videre vil akseptere. 

Det er utvilsomt digg å ha både achievement-poeng, venneliste og felles Live-profil for både Windows og Xbox 360, men utvalget per i dag («Halo 2» og «Shadowrun», som skal anmeldes snart) er alt for lite til å kalle det noe annet enn et hint om potensiale. 

Her bør det dog nevnes at du kan benytte deg av én måneds gratis prøveabonnement, som er inkludert. 
Og at du kan knytte ditt eksisterende Xbox Live-abonnement til Windows Live, uten å betale noe ekstra. 

Men har du allerede både Xbox 360 og Xbox Live-abonnement, kan du like gjerne skaffe deg Xbox-versonen av «Halo 2» til en billig penge. 
Så jeg antar det er PC-spillere som i utgangspunktet er målgruppen her. 

Når «Halo 2» til Vista allikevel ender opp med å bli en godkjent spillopplevelse, sier det alt om hvor solide både historien, verdenen, dramaturgien og actionsekvensene er. 

Ingen av delene påvirkes i stor grad av et labert teknologisk grunnlag. 
Det er fremdeles fett å styre Master Chief i hans kamp for menneskehetens overlevelse, og historien - som fortsetter direkte der det første «Halo»-spillet slapp, er både spennende og engasjerende. 

Konkurransen på PC-plattformen er riktignok sterkere enn den var på Xbox i 2004. 
Rent teknologisk ligger flere spill et godt stykke foran, ikke minst gjelder det bautaen «Half-Life 2». 

Jeg må allikevel innrømme at jeg ble positivt overrasket over hvor bra enspillerdelen i «Halo 2» fremdeles er. 
Bungie har skapt en herlig og troverdig sci-fi-verden og en utrolig velregissert actionopplevelse som holder mål, også i dag. 

Skuespillerne gjør en fremragende jobb, dialogen er glimrende, våpnene er herlige, kampsekvensene er engasjerende, humoren kommer i akkurat passe og vittige doser («ladies like plated armour») og musikken må være noe av det beste spillverdenen har fått oppleve til dags dato. 

I spill flest er monstrene sort-hvitt onde. 
I «Halo»-universet - og spesielt i «Halo 2» - er fiendebildet langt mer kompleks, og serien som sådan sirkler rundt temaet religiøs fanatisme i sin ytterste konsekvens. 

Vel og bra, alt sammen. 
Men det er vanskelig å anbefale Vista-versjonen av «Halo 2» til andre enn de som allerede har fått dette operativsystemet til å fungere knirkefritt og som er på jakt etter et skytespill de kan kose seg med på egen hånd. 

Selv krever jeg mer av actionspill i 2007. 
Og jeg krever definitvt mer av Windows Vista. 

PS: 
Lanseres fredag 8. juni. 

Xbox-spillet Halo 2 fra 2004 gjør comeback på Windows Vista. 
Det er en blandet opplevelse. 
