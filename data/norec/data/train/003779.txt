Nawals hemmelighet – Incendies
Spennende, dramatisk og hjerteskjærende! 

La det være sagt med en gang: 
Handlingen i Nawals Hemmelighet – Incendies bygger på en vanvittig rekke sammentreff og usannsynligheter. 

Ofte tar slikt meg ut av en kinoopplevelse. 
Men ikke her. 

Filmen er nemlig så utrolig velspilt og strålende regissert at jeg hele tiden venter spent på neste utvikling. 
Dette er spennende, dramatisk og hjerteskjærende! 

Jakten på fortiden 

Nawal (Lubna Azabal) dør i Canada og etterlater seg et spesielt testament til barna Jeanne (Mélissa Désormeaux-Poulin) og Simon (Maxim Gaudette). 

De får vite at de har en ukjent far og en bror i midt-Østen. 
Morens siste vilje er at de skal finne dem og levere to brev. 

I utgangspunktet kan det virke som en umulig oppgave, men det finnes gode grunner til hvorfor Nawal ville ha sine barn til å gå i hennes egne fotspor. 

Vi får oppleve deres jakt på fortiden, samtidig som vi får fortalt Nawals sterke historie fra hennes unge år. 

Gjennomtrengende nerve 

Disse parallelle historiene fortelles med en gjennomtrengende nerve som aldri slipper tak. 

Historien inneholder sterke elementer som vi gjenkjenner fra diverse nyhetsbilder, men her ser vi også de langttrekkende konsekvensene av dem, og hvordan slike opplevelser kan forme og forandre et menneske. 

Nawals historie er også historien om et krigsherjet folk i et samfunn nær sammenbrudd på grunn av religiøs krigføring. 

Utrolig flaks 

Det finnes enkeltscener og detaljer i manus som i vanlige tilfeller ville fått meg til å himle høyt med øynene. 

Møter og sammentreff over hav av tid og rom. 
Leting med utrolig flaks. 
Figurer godtar ekstreme forklaringer uten nøling. 

Men dette er og blir flisespikkeri i den store sammenhengen, og får ingen store konsekvenser for hvordan jeg opplever filmen. 

Jeg ble grepet 

Nawals hemmelighet – Incendies ble nominert til Oscar. 
Det var fortjent. 

Jeg ble grepet av imponerende skuespillere i en sterk historie, svært godt regissert av Denis Villeneuve (Polytechnique). 

Denne hemmeligheten er det så absolutt verdt å finne svaret på! 
