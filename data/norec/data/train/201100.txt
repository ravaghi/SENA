TEST:Coffeebrewer 

Knallgod kaffe for villmarksturen, men det er ikke sikkert det er der den passer best. 

Hva slags kaffe man har med på tur og hvordan man drikker den, har med familietradisjoner å gjøre. 
Vi har ingen bestemte tradisjoner og har vært innom alt fra kokekaffe på bål med tilhørende brødskiver med smør og bacon hos jegerslekta vår i Tynset til middels god pulverkaffe i middels ren termos. 

Skeptiske 

Derfor var vi litt skeptiske til det økobevisste selskapet Grower's Cup sin Coffeebrewer. 
Det første som slo oss var at dette neppe er et produkt vi hadde turt å dra frem foran den hardbarkede jegerslekta. 
Vi er ikke av den hardbarkede Lars Monsen-typen, og har ingen problemer med å teste Coffeebrewer, selv blant lokale turgåere som finner dette jålete. 

Og derfor bør vi lese bruksanvisningen 

Produsenten sier Coffeebrewer best kan beskrives som en «engangs-presskanne», selv om vi får assosiasjoner til kokekaffe. 
På tur i marka, bestemte vi oss for å teste den uten å ha lest bruksanvisningen på forhånd – da dette virket enkelt. 
Vi gjorde selvsagt to umiddelbare tabber. 

For få det varme vannet fra termos eller, aller best, fra kanna på bålet, oppi den ferskmalte kaffen, må du åpne lynlåsen før den røde tråden trekkes ut. 
Når du fjerner den røde tråden lages det nemlig en åpning. 
Dette overså vi, og måtte helle kaffen ut av lynlåsens åpning. 
Som for så vidt funket greit. 

God, sterk, frisk 

Vi var kaffetørste og lot heller ikke kaffen trekke lenge nok til at den ble sterk. 
De første gangene føltes den utvannet, men etter at vi lot den stå i 8-10 minutter smakte den godt. 
Vi testet ren arabica-kaffe, verdens mest populære kaffe, og smaken var etter vår gane svært lik den du får av pressekannene fra kaffebarene: 
God, sterk og frisk. 
Smaken er det altså ingenting å klage på. 

Og leser du bruksanvisningen først, er Coffeebrewer enkel i bruk. 

Ikke så dyrt 

Prisen for en pose Coffebrewer ligger på rundt 25 kroner, altså omtrent det samme som du med ut med for en vanlig kopp kaffe fra en kaffebar. 
Posen skal fylles med en halv liter vann hver gang, og en pose skal holde til cirka tre kopper, så sånt sett er det ikke så dyrt. 

Utvalget av kaffe finner du her. 

Hvor passer det å bruke den? 

Men er du en ivrig turgåer som alltid fyrer bål, blir dette produktet fort overflødig og dyrt. 
Vi følte dessuten det var mer naturlig å drikke den på en skoleavslutning enn i skogen. 
Et par ganger lagde heller ikke posen noen skikkelig åpning da vi dro i den røde tråden, og resultatet ble kaffesøl begge ganger. 

Det blir dessuten fort grisete i sekken etter bruk, hvis du ikke pakker den i egen medbrakt pose for søppel, og da blir det fort mye søppel. 

Konklusjon 

Coffebrewer, som selges i sports- og villmarksbutikker over hele landet, gir deg god kaffe på tur, men det spørs om ikke den egner seg best i parker, ved stranda eller andre lignende sammenkomster. 
I skogen føltes den litt jålete. 

Er du derimot opptatt av at kaffen skal være av best mulig kvalitet når du er på tur, kan Coffebrewer være et riktig valg. 
For det er ingen tvil om at det smaker godt. 

Artikkelen ble første gang publisert 14. juni 2013. 
