Intet er nytt under solen
Men det gjør ikke så mye, det er jo Motorpsycho. 

ALBUM: 
Det er et Motorpsycho i klassisk rockdriv som slipper dette 16. studioalbumet sitt - i sitt 25. leveår som band. 

I likhet med fjorårets «Still Life With Eggplant» er det spilt inn i Trondheims Brygga Studio, med gitarist Reine Fiske (Dungen, The Amazing) som forsterkning. 

Musikalsk beveger de seg i et velkjent terreng, mellom retro-hardrock, jazzrock og prog - førstnevnte særlig utpreget i «On A Plate», der Snah virkelig får flekset stemmebåndene, og Bent viser hvorfor han har valgt seg navnet «onkelfuzzbass» på Instagram. 

Det er flere fine, roligere partier her, som de to første delene av «Hell, Pt. 4-6» og «Ghost», med sin akustiske gitar, strykere og mellotron. 
Men med trommis Kenneth Kapstad som hyperenergisk motor er det de kjappe, drivende sporene som fenger mest; «Kvæstor», «The Magic & The Wonder» og ikke minst det hektisk rullende gitarinfernoet som er avsluttende «Hell, Pt. 7». 

Nei, intet er nytt under solen, men det er fortsatt nok å glede deg over. 
