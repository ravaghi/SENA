Ray LaMontagne:«Trouble» 

(Echo/14th Floor) Gode plater fortjener en ny sjanse. 

Den amerikanske sangeren og låtskriveren Ray LaMontagnes debutplate «Trouble» fra 2004 relanseres, og det er absolutt gode grunner til ikke å la den gå deg hus forbi denne gangen. 
LaMontagne er en artist med åpenbar beundring for de gamle mesterne Crosby, Stills & Nash, Van Morrison, Otis Redding og Ray Charles. 
Og selv om man til tider kunne ha etterlyst mer egenart i melodiene, reddes låtene gang på gang av en vakker, uttrykksfull og karakteristisk hes røst. 
Aller mest virkningsfull er den i de soul-inspirerte låtene, som tittelsporet og de påfølgende «Shelter» og «Hold You In My Arms», samt «How Come». 
Når han beveger seg over i country- og folksegmentet, merker man raskt at han ikke har den samme gjennomslagskraften som f.eks. Ryan Adams. 
Det blir i tillegg litt vel «trad» både lyrisk og arrangementsmessig. 
Man blir ikke slått i bakken av begeistring, men platen er like fullt verdig et nærmere bekjentskap. 

Anbefalte kjøp: 
«Trouble», «How Come» og «All the Wild Horses». 

KIKKA KROG 
