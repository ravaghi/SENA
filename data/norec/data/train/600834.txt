Interessant dilemma
Drama 

BELGIA 2014 

Regi: 
Jean-Pierre Dardenne, Luc 
Dardenne 

Manus: Jean-Pierre Dardenne, Luc 
Dardenne 

Skuespillere: Marion Cotillard, Olivier Gourmet, Fabrizio Rongione, Catherine Salee 

Aldersgrense: 
11 år 

Egnethet: 
Voksen 

Etter å ha slitt seg gjennom en lengre sykemelding grunnet depresjon, finner Sandra (Marion Cotillard) ut at hennes arbeidsgiver har gitt kollegene valget mellom å motta en bonus på 1000 euro, eller å la henne beholde jobben. 

Hun har én helg på å gå rundt fra kollega til kollega og overtale dem til å takke nei til de ekstra pengene slik at hun selv ikke skal bli arbeidsløs, mens det hun har mest lyst til er å spise antidepressive og gjemme seg langt under dyna. 

Dardenne-brødrene, som blant annet har vunnet Gullpalmen i Cannes to ganger, setter med denne filmen søkelyset på arbeidssituasjonen i et kriserammet Europa og hvordan moralen og nestekjærligheten settes på prøve i harde tider. 

Den etiske problemstillingen er interessant både fra en arbeidstakers og en arbeidsgivers synspunkt, men også rent medmenneskelig. 
Skuespillerprestasjonene er overbevisende og gode, men likevel blir jeg ikke helt engasjert. 

Den sosialrealistiske skildringen blir noe monoton og flatt til tider. 
Samtidig er det nettopp den intime, lavmælte og realistiske måten å lage film på de belgiske brødrene er så kjente for, og hovedpersonen stråler virkelig i all sin grå alminnelighet. 
Alt i alt, et godt stykke håndverk, som bare ikke treffer meg helt. 
