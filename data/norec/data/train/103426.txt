Brian Wilson:«Gettin' In Over My Head» 

(Rhino/Warner) 

Pent, men småkjedelig i lengden. 

«Gettin' In Over My Head» er Brian Wilsons tredje studioalbum som soloartist. 
Det har gått seks år siden siste runde og plata «Imagination». 
Denne gangen har den gamle Beach Boys-helten fått god hjelp fra Elton John, Paul McCartney og Eric Clapton, på piano, vokal og gitar. 
Popharmoniene er lett gjenkjennelige, det er pent og pyntelig gjort, men dessverre ikke særlig spennende i lengden. 
Albumet preges av for svake låter. 
Unntakene er «You've Touched Me», «Gettin' In Over My Head» og «Soul Searchin'», med avdøde lillebror Carl Wilson på vokal. 
Dette er en plate mest for den hardbarka fansen, jeg for min del velger heller å sette på klassikere som «Friends» og «Pet Sounds» en gang til. 

MARIT AABY VEBENSTAD 
