En nostalgisk tur
Norske Audrey Horne er ute med sitt sjette album i samme stil som alltid. 
Skamløs og energisk rock med foten godt planta i historiske inspirasjonskilder. 
Her er det bare å kjøre på! 

Doble gitarmelodier og pompøst komp åpner albumet med låten «This is War». 
Det lukter 80-tallsrock, gitar-shredd og moro fra første stund. 
Melodiene er som tatt rett ut av oppskrift-boka – enkle, lett å like og i høyt stemmeleie. 
Samtidig gjør vokalist Toschie en god jobb selv om han drukner litt i miksen iblant. 

Audrey Horne vet å gjøre publikum glade, men noen ganger flørter de i overkant mye med sine inspirasjoner. 
«Blackout» er på grensen til plagiat av Pat Benatar sin «Hit Me With Your Best Shot». 
Samtidig kunne introen til deres egen nasjonallåt «Audrevolution» like gjerne være den nye låten til et hvilket som helst annet hardrock-band. 

Dessverre når verken energien eller låtmaterialet helt opp til deres forrige album «Pure Heavy» som var en høydare av bandet. 
Men man kan ikke annet enn å smile når man hører Audrey Horne. 
Det er god stemning uansett, og om man ønsker en nostalgisk tur ned memory lane uten å spille utslitte låter så er dette midt i blinken. 
