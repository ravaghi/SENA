deLillos:«Ikke gå» 

(Sonet/Universal) 

Nytt, gammelt og uhørt fra deLillos. 

Fansen til deLillos har med EP'en «Ikke gå» fått et knippe uhørte sanger å kose seg med inntil bandet har et nytt album klart. 

«Ikke gå» ble innspilt i september 2003 og er eneste nye låt på EP'en. 
Hvis den er representativ for hva deLillos driver med om dagen, kan vi røpe at du neppe blir sjokkert og at det er en fin sang av det halvakustiske slaget. 

«Fange i ditt eget hus» og «Tidløs» er begge ikke utgitte overliggere fra 1999 som vel ikke kan sies å være det ypperste Lars Lillo Stenberg har levert. 

Kinogjengere har selvfølgelig hørt vakre «I min egen virkelighet» fra filmen «Buddy» som er en lett og melankolsk sak. 

deLillos slentrer kort sagt videre i utkanten av dagens hektiske musikkverden. 
Her er fint lite nytt å spore, men Lars Lillo Stenberg er nå en av de mest genuine stemmene norsk populærmusikk har frembrakt. 

ESPEN A. HANSEN 
