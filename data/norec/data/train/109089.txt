Plateanmeldelse:Damien Jurado - «Brothers And Sisters Of The Eternal Son» 

Mad Max i det lovede land. 

ALBUM: 
INDIEROCK Damien Jurado «Brothers And Sisters Of The Eternal Son» (Secretly Canadian/Playground) 
Det har alltid eksistert et småuggent postapokalyptisk ville vesten-univers i Seattle-mannen Jurados fortellinger. 
På hans tredje samarbeid med Richard Swift (The Shins) virker det som om platen er spilt inn i dette universet. 

Det har gjort Jurados 11. album fascinerende fremmedgjørende popelegant. 
De uklare indre likhetene mellom låtene har noe med den bibelske tittelreferansen å gjøre, selv om dét og en del annet nytestamentlig skrivegods aldri uttales høyt. 

Kombinasjonen av Swifts metalliske klang, krystallsyke synther, pussige latinoperk og den store mannens såre stemme gjør dette til americana fra en ny dimensjon. 

BESTE LÅT: 
«Silver Timothy» 

TOR MARTIN BØE 
