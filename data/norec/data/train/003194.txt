Lemony Snicket:En serie uheldige hendelser 

Eventyrfilm med supre helter for barn. 

Det er deilig med barnefilmer som tør være mørke og slemme! 
Lemony Snicket: 
En serie uheldige hendelser er begge deler og har en herlig Jim Carrey i storform som den onde grev Olaf. 

Regissør Brad Silberling har laget en film i samme ånd som The Addams Family, med eventyrlige skikkelser, kulisser og påfunn. 
Kanskje ingen innertier av en film, men i hvert fall godt innenfor blinken! 

Mystisk brann 

De tre Baudelaire-barna blir foreldreløse når mor og far dør i en mystisk brann. 
Deres nærmeste slektning er grev Olaf, som er helt ukjent for dem. 

Olaf er en merkelig eksentrisk skuespiller med slemme planer. 
Han er ute etter å arve rikdommen som foreldrene deres etterlot seg og planlegger å drepe Baudelaire-barna. 
Forsøket mislykkes og de blir sendt videre til neste ukjente slektning. 
Men grev Olaf gir ikke opp! 

Mørk og morsom 

Lemony Snicket er forfatteren Daniel Handlers pseudonym. 
Han har skrevet til sammen 11 bøker i En serie uheldige hendelser. 
Denne filmen dekker de tre første. 

Herr Snicket er selv fortellerstemmen, gitt av Jude Law i dette tilfellet. 
Han gir historien en mørk, men morsom ramme. 

Jim Carrey ser ut til å stortrives som grev Olaf, en sann skurkelig skikkelse som kanskje kunne vært enda slemmere. 
Men Carrey er Carrey og vi skal vel være glade for at han ikke gjorde en Ace Ventura-utgave av grev Olaf. 

Supre helter 

De to eldste Baudelaire-barna spilles godt av Liam Aiken og Emily Brownrigg, helt uten sukkersøt sjarm. 
De tar situasjonen på alvor, tar innersvingen på de fleste voksne de møter og er supre helter for barn. 

Men selv om det nå høres ut som at dette er kun for barn, må jeg si jeg ble godt underholdt av denne filmen. 
Lemony Snicket: 
En serie uheldige hendelser er god underholdning som jeg gjerne ser mer av. 
Det finnes som sagt 11 bøker i denne serien! 
