TV-krim:Så treigt at det er en fryd 

De som har lest bøkene til Ann Cleeves, eller sett en av de første sesongene av Shetland, vet hva de får. 

NRK1: 
Shetland - sesong fire. 
Påskekrim i seks episoder, produsert av BBC i 2017. 
Med Douglas Henshall, Alison O'Donnell og Stephen Walters. 
Basert på persongalleriet fra Ann Cleeves romaner. 
Vises fra mandag 26. mars. 

Ann Cleeves har levert noen av de flotteste krimfigurene det siste tiåret. 
Både Vera, som sutrer seg gjennom mordgåter i Nord-England, og saktmodige Perez som sorgtungt løser drapsmysterier på Shetland, er dypt menneskelige og derfor mer troverdige enn krimhelter flest. 

Vera er inne i sin åttende sesong (som startet på NRK1 søndag), Shetlands fjerde sesong åpner mandag kveld på samme kanal. 
Antakelig er dette noe av det fineste vi kan få av påskekrim i år, i alle fall for oss som liker langsom britisk melankolikrim bedre enn oppstasa voldsmas på speed fra andre siden av havet. 

Denne gang må Perez, som fortsatt bærer smerte i hvert eneste ansiktsutrykk og hver eneste replikk, løse et gammelt drap - og et helt ferskt. 
Mye tyder på at feil mann ble tatt for drapet for lenge siden. 
Men dramatisk nok blir det nye drapet begått like etter at den drapsdømte slipper ut etter soning. 
Og den drepte er datteren til politimannen som fikk ham dømt. 
Dermed er kaoset i gang, og tragedien vokser. 

Snakker vi hevn? 

Eller snakker vi justismord? 

Og hvordan kommer Norge inn i historien? 

Gåten er selvsagt helt sentral, som i alle krimserier, men det som gjør Shetland til en av de de flotteste krimseriene jeg vet om (både i bok- og tv-form), er at menneskene og miljøet er minst like viktig som mysteriet. 
Alle personene vi møter har en troverdig historie, en lykke å jage og en sorg å begrave, og hver på sin måte setter de fotavtrykk i et utkantsamfunn der nærheten kan gi både trøst og trussel. 

Produksjonen er av vanlig, bunnsolid BBC-standard. 
Ingen forsøk på nye grep, bare gjennomført håndverk av beste kvalitet. 
Og bildene er vakre på sitt nakne vis - vi snakker tross alt om en øygruppe nesten uten vegetasjon, men med desto mer vær. 
