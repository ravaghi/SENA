Jentene er sporty, høylytte, initiativrike og selvsikre
«Kari Traa-leikane» er et sunt motstykke til «Top Model», men ideen bak er bedre enn gjennomføringen. 

TV: 
Sett deg lei på tv-programmer der magre tenåringsjenter hundses rundt av utseendefikserte dommere som indoktrinerer dem til aldri å ytre en kritisk tanke? 

Velkommen til «Kari Traa-leikane», realitykonkurransen der unge jenter bedømmes på mer enn hvordan de ser ut, og alt annet enn hvor servile de er. 

Sporty jenter 

I programserien flytter en gjeng jenter i 20-åra inn i en Kari Traa-mønstret teltcamp på ekstremsportmekkaet Voss, hvor de skal kappes om å bli den som får representere OL- og VM-vinnerens merkevare. 

«Djervhet, dristighet, tradisjonsfølelse, humor og energi» er ifølge programbeskrivelsen hva vinneren må ha, og det testes gjennom lagkonkurranser der de får oppgaver som å lage sin egen skifilm, eller å slå motstanderne i den småagressive sporten «rollerderby». 

Fra taperlaget velger Kari Traa så to deltakere som møtes til duell, for å unngå hjemsendelse. 

Befriende konsept 

Selv om villmark og fysiske utfordringer står i sentrum, er dette langt fra noe beintøft «71° nord» eller «Robinsonekspedisjonen». 

Det er derimot et program etter nettopp «Top Model»-malen, der den yre leirskolestemninga jentene imellom er vel så viktig som de strengt tatt ganske overkommelige konkurransene. 
I så måte byr konseptet på lite nytt. 

Men tanken bak er befriende, og castingen likeså: 
Disse tretten jentene er sporty, høylytte, initiativrike og selvsikre, uten å fremstå som noen slags overmennesker av den grunn. 

Uoversiktlig 

Dessverre får de ikke så mange muligheter til virkelig å imponere, når det brukes så mye tid på kløning i halvinteressante øvingsprosesser. 
Mye skyldes også en ganske uoversiktlig framstilling av fellesaktivitetene, der de mange deltakere og alt som skjer på en gang gjør det vanskelig å finne fokus. 

På toppen av dette blir vi heller ikke ordentlig presentert for hver enkelt jente fra starten av — det holder bare ikke å stole på at seerne skal oppsøke dette på programmets nettsider. 

Og da lykkes ikke «Kari Traa-leikane» i å skape mer enn et passe lunkent engasjement. 
