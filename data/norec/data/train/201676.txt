Samsung E900
Forrige Samsung-test var mobilen Z400, en telefon vi syntes hadde lite nytt å by på. 
Heldigvis kom Samsung rett etterpå med E900  og her kom innertieren fra koreanerne. 

For der designet på Z400 minner om flere andre Samsung-mobiler de siste årene står E900 frem som et skinnende lys på designhimmelen. 
Riktignok kan den minne en del om LGs populære Chocolate-mobil, i tillegg til den nylig annonserte BenQ-Siemens SL91. 
Allikevel nøler vi ikke med å kalle dette en av de desidert kuleste telefonene vi har sett de siste årene. 

Lekkert, lekkert, lekkert 

Der de fleste mobiltelefoner ser ut til å bli større og større, går nemlig Samsung motsatt vei med E900. 
Denne mobilen veier kun 93 gram og dimensjonene er på behagelige 45 x 93 x 17 mm. 
Langt under det man vanligvis ser i mobilbutikkene om dagen. 
Allikevel er det ikke størrelsen som imponerer mest på denne mobilen. 

For det er faktisk overflaten som er mest imponerende på E900. 
Skyvemobilen har et glinsende sort deksel, med trykksensitive flater. 
Disse lyser et lekkert hvitt lys når mobilen brukes og bruker som de vanlige navigasjonsknappene. 
Nå skal det sies at det til å begynne med føles veldig uvant, siden man ikke får den vanlige feedbacken. 
Litt må man imidlertid lide for skjønnheten, og det går faktisk ikke lang tid før man blir vant til dem. 

De vanlige tastene på mobilen er imidlertid akkurat som vi kjenner fra ande Samsung-modeller. 
Helt suveren. 
Respons og størrelse er akkurat som vi forventer og gjør det såre enkelt å skrive lange tekstmeldinger med denne mobilen. 

Dekselet bak på telefonen har faktisk litt plastikkfølelse, noe som kanskje ikke står så godt til fronten. 
Samsung skal imidlertid ha det for at denne plastikken virker langt mer eksklusiv enn det man vanligvis opplever på mobiltelefoner. 
Alt i alt er dette en utrolig lekker mobiltelefon, og en sikker vinner for stilsikre mobilbrukere i 2006. 

Plass til teknologi 

Til å være en såpass liten telefon har Samsung allikevel klart å få plass til en god del teknologi. 
På lik linje med Z400 har også E900 en QVGA-skjerm (240 x 320 punkter) med 262 144 farger. 
Vi snakker et flott kontrastrikt og sylskarpt bilde. 

E900 har også et relativt godt to megapikselkamera innebygd. 
Den er i så måte sammenlignbar med de aller fleste to megapikselmobiler der ute, selv om det finnes et par modeller som går den en høy gang. 
For oss som har vært så heldig å få teste Sony Ericsson K800i, blekner uansett det aller meste. 
Man har riktignok en masse innstillingsmuligheter, men totalkvaliteten, samt en litt trå utløserknapp trekker litt ned. 

MP3-spilleren er for så vidt bra, med god lyd i telefonen, som på de fleste Samsung-mobiler. 
Da mener vi både når det gjelder musikk og tale. 
Men i likhet med de fleste mobiler som ikke er spesiallaget for musikk mangler også E900 en del MP3-funksjoner. 
Ikke minst radio og muligheten til å koble på egne hodetelefoner. 

Internminnet i Samsung E900 er ganske bra, med hele 80 megabyte tilgjengelig. 
I tillegg støtter den minnekort av typen microSD. 
Vi kunne ha ønsket at det fulgte med et minnekort i pakken, men det gjør det ikke. 
Minnet som er tilgjengelig holder imidlertid til det aller meste. 
Kun når man snakker om MP3-funksjonaliteten føler man at minnet blir litt i snaueste laget. 
Er det MP3-spiller man er ute etter velger man uansett noe annet. 

Mye moro 

Menyene på Samsung E900 står i sterk kontrast til resten av designet på telefonen. 
De er nemlig ikke i nærheten av så stilig som eksteriøret. 
Samsung har tydelig forsøkt å lage nye menyer som passer ypperlig til denne mobilen, men vi føler at på det punktet har de bommet ettertrykkelig. 

Mobilen har relativt få ekstraapplikasjoner å by på, men den har allikevel alle de programmene man forventer. 
Når man snakker om spill ser det umiddelbart ut som Samsung har slått på storttromma. 
Seks spill kommer nemlig forhåndsinstallert på E900, deriblant FIFA06, Asphalt Urban GT og Lemmings. 
Men de tre nevnte spillene, i tillegg til ett til, er i såkalte T&B-versjoner; (Try and Buy). 
Vi synes faktisk Samsung kunne spandert noen kroner på å legge inn fullversjonene av disse spillene. 
Men neida. 

E900 er en trebåndstelefon med EDGE-støtte. 
Det betyr at man får rask dataoverføring over mesteparten av Norge, i tillegg til store deler av verden for øvrig. 
Synkroniseringen av mobilen går smertefritt og selv om det ikke er snakk om at E900 er noen proffmobil fungerer den greit som mobil i tilknytning til den bærbare PC-en. 

En sikker vinner 

Basisfunksjonene på Samsung E900 er akkurat slik de skal være, med god lyd og flotte meldingsmuligheter. 
Vi skulle imidlertid gjerne sett at batterilevetiden var en del bedre. 
Den andre funksjonaliteten på mobilen er stort sett på et jevnt høyt 2006-nivå. 

Når man da ser på designet, som kunne tydet på at denne telefonen kostet opp mot fem tusen kroner, er det en hyggelig overraskelse å se på den faktiske prisen. 
E900 koster nemlig rundt 3 000 kroner og langt lavere enn det den eksklusive mobilen gir inntrykk av. 

Alt dette gjør at vi ikke har noen betenkeligheter med å anbefale denne mobilen. 
Det er ingen tvil om at Samsung har en sikker vinner i porteføljen med E900. 

Tekniske data for Samsung E900 
