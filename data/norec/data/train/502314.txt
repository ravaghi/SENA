Henrivende morderpsykolologi
Ruth Lillegravens krimdebut er både engasjerende og provoserende. 

I «Alt er mitt» blir leseren på engasjerende vis ført stadig dypere ned i et psykologisk portrett av en morder. 
Det både beste og vanskeligste med denne krimboken er at vi forstår, og nesten støtter, valget til morderen. 

Vi møter Clara og Haavard, som er gift, men bare så vidt. 
Tidlig i romanen blir det tydelig at ekteskapet deres har kjølnet hen og blitt distansert – men samtidig har de to sønner de vil holde sammen for. 

Det er i hovedsak dette ekteparet vi følger, men romanen er også innom flere andre fortellende personer – venner, familie og kollegaer, som vi får innblikk i både synspunktene og mistankene til. 

Helt i begynnelsen blir nemlig en person som (vil de fleste si seg enig i) fortjener det, drept. 
Drapet skjer i bønnerommet på et Ullevål sykehus som har vært ekstra hektisk akkurat den kvelden, blant annet på grunn av den drepte. 

Flere av romanpersonene, inkludert Haavard, jobber også her på sykehuset. 

Politiet er tidlig på saken, og det er også justisdepartementet, hvor Clara jobber. 
Særlig justisministeren, som har sin egen agenda med profileringen av mordsaken, interesserer seg for mordet. 

Her utviser Lillegraven – en for den ulærde – imponerende innsikt i hvordan departementsledelse fungerer, både fra politisk og byråkratisk hold, og hvordan samarbeidet med etater – som politiet – foregår. 

Flere drap følger, og historien strammer seg til. 
Både plottet og menneskene er sydd sammen på et både finurlig og naturlig vis. 
Lillegraven har hovedsakelig – men med noen unntak – skrevet frem komplekse individer, noe som også hever spenningsnivået i romanen. 
Enkelte floskler synes vanskelig å unngå, men det helhetlige inntrykket er en sterkt sammenskrudd fortelling som engasjerer. 

Det psykologiske portrettet av morderen, som kommer stadig klarere frem, er først og fremst et henrivende portrett som vekker forståelse for valget om å gå denne blodige veien. 
Samtidig blir det tidvis i romanen et problem at de psykologiske skildringene som ellers er så sammensatte, enkelte ganger får tydelige hull – enten i form av usannsynligheter eller klisjeer. 

Alt i alt er det likevel en vellykket thriller med en filosofisk brodd: alt er mitt, og alt skal bli tatt fra meg. 
