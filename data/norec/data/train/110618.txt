Magi på overtid
Storverk med svakheter 

DOM: 
Avstanden mellom vestlige og østlige eventyr må muligens ta noe av skylden for at det fra tid til annen kan være vrient å henge med i den japanske animasjonsmesteren Miyazakis filmer. 
Den første halvdelen av denne to timer lange filmen, fra 1984, for eksempel. 
Nerder kan sitte og nyte Miyazakis myke strek og nydelige farger; filmen er en poetisk «Alice i marerittland»-filmopplevelse for voksne. 
Heltinnen Nausicaä er en typisk Miyazaki-kreasjon med liten munn og store øyne, og insektmonstrene som representerer «jordens sinne», åmuene, er surrealistiske skapninger, både tiltrekkende og skumle. 
Den narrative strukturen er imidlertid vanskelig å få tak på. 
De siste 45 minuttene er kinomagi: 
Neglebitersk spennende og hjerteskjærende rørende. 
Men den lange veien dit innebærer at dette er en film som nok henvender seg mer til et spesielt filminteressert publikum enn 12 år gamle Ola og Kari in spe. 
MORTEN STÅLE NILSEN 
