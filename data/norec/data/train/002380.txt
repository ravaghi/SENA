Seier for ereksjonen
Det var en erigert utgave av Turboneger som gikk av scenen etter halvannen time i sola på Roskilde. 

Å kjempe mot sola er blitt Turbonegers tilbakevendende bane på Roskilde. 
Denne gangen hadde sola passert sitt høyeste punkt med tre timer da bandet gikk på, og varmen var på sitt høyeste så langt under festivalen. 
På akkurat samme tidspunkt, på akkurat samme scene, gikk bandet også på i 2005. 
Den store forskjellen på de to konsertene er vokalisten og energinivået. 

Euroboy, for anledningen i et Jahn-Teigen-tidlig-80-talls-aktig kostyme river uten problemer i stykker den varme sommerluften og Tony Sylvester gjør det han kan for å skape en mørkest mulig stemning. 
Han og resten av gjengen makter også til tider å mentalt skru av sola og skape den lett hedonistiske verdenen de står for musikalsk. 

For det er ikke til å komme fra at sollyset ikke er dette bandets beste venn. 
Bandet gjør seg trolig aller best i en mørk kjeller. 
Men musikken innbyr likevel til stadionformatet og er selvsagt godt egna for allsang. 

Gjennom halvannen time får vi en god blanding av eldre og nyere materiale. 
Nyere låter som "I got a knife", "Mister Sister", "Dude without a Face" og "You Give Me Worms", alle fra sisteskiva Sexual Harassment, sklir alle godt inn i blandinga, uten å skape nevneverdige dødperioder. 

Blant de mest ivrige i publikum er det som sedvanlig en god porsjon Turbojugend, som også som vanlig er mer enn bare til stede. 
Men Thomas Seltzer & co makter å engasjere flere enn kun den innerste menigheten. 

Det gjør de stort sett hele settet gjennom. 
Det var en periode midt i hvor varmen er i ferd med å legge en demper på stemninga. 
Men låter som "Ass", "Prince Of The Rodeo" og spesielt avsluttende "I Got Errection" tar det hele til nye høyder. 

Å dele publikum i to er det eldste trikset i allsangboka, og The Duke Of Nothing brukte det til perfeksjon før Turboneger gikk av scenen uten tegn på ereksjonssvikt. 

Flere bilder fra Turboneger-konserten på Roskilde: 
