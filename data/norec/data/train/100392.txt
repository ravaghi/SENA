Lindgren-magi
Astrid Lindgrens figurer gjør seg godt i et barnespill. 

I år hadde Astrid Lindgren fylt 100 år. 
I den forbindelse hedres hun, eller barna, med dette spillet, som inneholder hennes mest kjente og kjære figurer. 

Spillet inneholder 22 ulike spill, som omfatter alt fra å spikke figurer sammen med Emil i «snikkarbua» til å spille bowling med Karlsson på taket til å kjøre racerbil mot Per Pusling. 
Spillene inneholder stor grad av variasjon, og utfordrer både hjernecellene og finmotorikken. 

Det kan likevel bli litt for utfordrende for finmotorikken til tider, ettersom det er vanskelig å styre og utføre oppgaver med museknappen. 
Da kan barna lett føle at de ikke mestrer oppgavene, og gi opp. 

Ellers er det ikke mye å utsette på spillet. 
Det har koselig og stemningsfull grafikk, det er passe utfordrende for aldersgruppen det er ment for, figurene snakker norsk, og spillet har en god tone, uten at det blir for sukkersøtt. 
Karlsson på taket for eksempel, er akkurat så frekk i kjeften som han er «i virkeligheten». 

KRISTINE STORLI HENNINGSEN 
