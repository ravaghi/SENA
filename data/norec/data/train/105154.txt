Filmanmeldelse:«Legend» 

Suppesøt sentimentalitet kler Londons underverden ganske så kleint. 

USA. 
Regi: Brian Helgeland. 
15 år. 
Med: 
Tom Hardy, Emily Browning, Christopher Eccleston. 

På 60-tallet var Londons underverden regjert av to etter hvert legendariske gangstere, tvillingene Ronald og Reginald Krey. 
Dette er historien om deres «storhetstid» og fall. 

En «sann» historie, altså, regissert av Oscar-vinner Brian Helgeland («L.A. Confidential», «Mystic River») og med Tom Hardy («Mad Max: Fury Road») i en dobbeltrolle. 
Kan det gå galt? 
Ja og nei. 

Nei, fordi filmen er ytterst stilfull, tidsriktig og teknisk god. 
Ja, fordi filmen aldri greier å trenge ned i hvem disse to «legendene» egentlig var. 

En var steingal på sin ytterst ondartede måte. 
Den andre mye mer av en sjarmør og taktiker. 
Men ut over det er det et ytterst overfladisk portrett, der verken voldens anatomi eller den absolutte hensynsløshetens dypere vesen avdekkes. 
I stede får vi en historie fortalt gjennom den ene brorens kone, som hele tiden beviser sin trippende naivitet og gjennomførte kunnskapsløshet. 
Men hun spør hele tiden etter følelser - nokså fåfengt i samvær med to beryktede følelsesløse gangstere. 
Så filmen blir deretter. 

Folk med lang filmhukommelse vil huske glimrende «The Krays» fra 1990 med pop- og kunst-brødrene Martin og Gary Kemp i rollene. 
Det var en god, ubønnhørlig og røff film. 
«Legend» er så vidt middels. 

JON SELÅS 
