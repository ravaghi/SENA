Claude Debussy:«Complete works for piano solo, vol. 
II» 

Håkon Austbø, klaver. 
(Simax) 

Håkon Austbøs første plate i serien med Debussys klavermusikk fikk strålende omtaler i fjor. 
Nå er nummer to ute, med blant annet preludier og etyder, «Children's Corner» og stykker som «Den sunkne katedral». 
Den er ikke dårligere. 

Det virker som Austbø synes det er det enkleste i verden å spille Debussys pianomusikk. 
Det er masser av klang i hver tone. 
Han spiller lekent og lekkert, men det beste er at han igjen får frem et musikalsk uttrykk som er dypere - han har gravd seg så langt inn i Debussys klangunivers at han blir den bortimot perfekte mellommannen mellom komponisten, musikken og oss som lyttere. 

Han får frem det som ligger under tonene han spiller - en essens av noe veldig mye større enn et notebilde og et piano. 
Og det var jo dette Debussy ville: 
At musikken gjennom hans tonale og melodiske strukturer skal uttrykke et inntrykk av noe annet, men ikke noe konkret i seg selv. 

Og når Debussys intensjoner formidles gjennom et genuint, austbøsk tangentuttrykk, blir denne platen en nydelig opplevelse. 
Dette er kunst. 
