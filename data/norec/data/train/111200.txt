Spillanmeldelse:«NBA 2K11» 

(VG Nett) 
«NBA 2k11» overgår alle tidligere basketballspill, og hva passer vel da bedre enn å la tidenes beste basketballspiller prege coveret. 

Michael Jordan gjør endelig comeback i spillform, og blir i «NBA 2k11» hyllet med sin egen modus. 
Her er det opp til deg å gjenskape de ti største øyeblikkene fra hans karriere som spiller. 

Men, selv om Jordan har fått en sentral rolle i årets «NBA 2k11» har ikke utviklerne latt resten av spillet forfalle. 
I tillegg til at det er fullstappet av moduser og annet innhold har utviklerne også finpusset på det meste fra tidligere. 

Spesielt peker forbedringer i banespillet seg ut. 
For selv på den enkleste vanskelighetsgraden er det ikke lett å score på etablerte forsvar. 
Det finnes ingen fasit som fungerer hver gang, noe som fører til at man faktisk må spille basketball. 
Og tar man seg tid til å bruke fundamentale ferdigheter og taktikk belønner spillet deg igjen enda mer. 

Når alt dette pakkes inn i en fantastisk presentasjon støttet av et flott kommentatorteam blir hele opplevelsen veldig realistisk. 
Faktisk så realistisk at jeg innimellom kan bli lurt til å tro jeg ser på en virkelig NBA-sending. 

«NBA 2k11» klarer å hylle karrieren og spilleren som var Jordan, uten at det går på bekostning av det andre innholdet i spillet. 
Jordan-delen blir en saftig bonus, og ser man bort fra svakheter i menysystemer og enkelte spillerulikheter er det lite å utsette på spillet. 

Om man er på utkikk etter en basketballsimulator er «NBA 2k11» et sikkert kjøp, men vil man heller ha et basketballspill man kan hoppe rett inn i er nok «NBA JAM» en bedre investering. 

NBA 2k11 Plattform: 360, PS3, PS2, PSP, Wii og PC Genre: 
Sport Alder: 
3 Utvikler: 
Visual Concepts Utgiver: 2k Sports 
Mer info 
