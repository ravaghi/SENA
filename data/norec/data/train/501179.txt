I strandsonen
Behagelig låt som neppe river deg ut av hengekøyen. 

Det skulle kanskje være unødvendig å si, men mye har forandret seg siden bergenske Stig van Eijk representerte Norge i Melodi Grand Prix i 1999 med «Living My Life Without You». 
Etter mange år utenfor søkelyset til de fleste av oss, er han nå tilbake med solosingelen «Never Say Never», der han både ser og høres annerledes ut enn sist. 

Til alle håperfulle beliebers: nei, dette er ikke en versjon av Justin Bieber og sønnen til Will Smith sin låt ved samme navn. 
Tvert om (og heldigvis?) får vi sommerlig, tilbakelent soulpop à la Jason Mraz, med «spanske» gitarer og reggae-komp. 
For de som de siste årene har fulgt med på van Eijks band Soul Express Orchestra, kan låten beskrives som en dempet videreføring av deres livsglade, lett gjøglete jam i parken -uttrykk. 
«Never Say Never» er behagelig og strandsone-vennlig, men mangler dessverre sterk nok melodilinje og slående nok produksjon til at den får deg til å titte opp fra livets hengekøye. 
