Prøvekjørt:Audi A7 Sportback 

SARDINIA: 
En ny Audi, ikke akkurat helt A4. 

En ny firedørs kupè er født, og det er Audi som har båret frem den nykomne. 
Bilen åpner dørene i en helt ny klasse for Audi. 
Velkommen til prøvekjøringen av Audi A7 Sportback. 

Sportback? 

Navnet Sportback arver den fra lillebror A5, og likhetene bunner først og fremst ut i karosserifasongen. 
Tilsvarende design finner vi i mange biler opp gjennom årene, og det er ikke første gang Audi har en bil med lutende bagasjeluke. 
Audi A7 har en forgjenger helt tilbake fra 70-tallet, med Audi 100 Coupè. 
Heller ikke i dag er A7 Sportback alene om å ha denne typen design. 
De finnes i flere forskjellige størrelser og fasonger. 
Både A5 Sportback, Mercedes CLS, VW Passat CC, Porsche Panamera, med flere bygger på samme lest. 
Dog i forskjellige klasser. 

Mercedes med ny A7 konkurrent rett rundt hjørnet. 

Et vakkert konsept 

Vårt første møte med A7 fant sted i Detroit, under bilutstillingen i januar 2009. 
Den gang stod den vakker og ven på plass som konseptbil, og designen er i grove trekk den samme. 
Særlig interiøret skapte store våte øyne i Detroit. 
Eksteriøret ble også hyllet, men ville Audi tørre å lansere den sånn? 
Vel, da sier vi det igjen, velkommen til Audi A7 Sportback. 

Alternativ til stasjonsvogn 

Det er fristende å spørre seg hvorfor det er blitt populært med slike kupèkarosserier, uten at det finnes et ens svar på den slags. 
Norge er et land med særdeles overvekt av stasjonsvogner. 
Vi trenger plass, og er et hytte- og friluftsfolk av rang. 
Vi lemper inn ski om vinteren, og golfvesker om sommeren. 
Takhøyden er derimot ikke like mye i bruk. 
Mange klarer seg med seterygger som kan legges ned, og får dermed plass nok. 
Maksimal bagasjeplass med seteryggene nede er oppgitt til 1390 liter, og med ryggene oppe har du 535 liter til rådighet. 
Da er drømmen om en bil med sportslig preg fortsatt ivaretatt. 

Fem kraftverk 

Bilen lanseres i november/desember, og blir først å få med fire alternative motorer. 
To bensin, og to dieselversjoner. 
Alle er V6ere, og kreftene spenner seg fra 204 til 300 hk på besninfronten, og fra 204 til 245 hk på dieselversjonene. 
Deretter kommer en 3,0 TDI, en råsterk diesel i september 2011, med 300 hk. 
A7 Sportback leveres kun med automatgir, men hvilken type automat beror på hvilken motor du velger (se tabell nedenfor). 
Dersom du ønsker å spare en slant blir minste diesel- og bensinmotor å få med forhjulsdrift, om ønskelig. 
Audi regner derimot med å selge de fleste bilene med Quattro firehjulsdrift. 

Se eksteriørbildene her: 

Lettvekter 

Ved både første og andre øyekast er A7 en stor bil. 
Med en lengde på 497 cm, bredde på 191 cm, og høyde på 142 cm blir den en massiv, men lav klump. 
Likevel har Audi klart å holde vekten nede på et respektabelt nivå, mye på grunn av utstrakt bruk av aluminium. 
Mer enn 20 % av bilens karosseri er av aluminium, hvilket gjør at den totale vekten av karosseriet er 15 % lettere enn om hele karosseriet hadde vært laget i stål. 
Dette gjør godt for både forbruk av drivstoff og kjøreegenskaper. 

Hører til på veien 

Det er nemlig på veien A7 Sportback overrasker aller mest. 
Lanseringen av A7 fant sted på Sardinia, en italiensk øy med stort sett alt for smale og svingete veier. 
I utgangspunktet burde ikke veiene egnet seg for en slik bil i det hele tatt, men A7 beviser det motsatte. 
Balansen i bilen er nær sagt perfekt, både i versjonene med to og firehjulsdrift. 
Vi har prøvekjørt alle motoralternativene som kommer ved lansering, og det er rett og slett krefter nok i de alle. 
Det er riktig nok ikke like fristende med en Multitronic girkasse etter å ha kjørt S-tronic, men uten å ha den som sammenligning ville det vært fint lite galt med Multitronic kassen også. 
Disse leveres som sagt kun i kombinasjon med forhjulsdrift. 

Se interiørbildene her: 

Ingen sparebøsse, men 

Skal vi trekke frem en motor spesielt, så er det vanskelig å komme utenom den råsterke 3-literen som går på bensin, 3,0 TFSI. 
300 hk er fristende, men prislappen er ikke like behagelig. 
Dieseldrankeren på 245 hk gjør også en suveren jobb, og sparer deg for en slant, men det utrolige er at de minste motorene fungerer utmerket. 
De passer bilen godt, og innstegsmodellen 2,8 FSI Quattro med S-tronic overbeviste mest med tanke på valuta for pengene. 
Dette kan bli en av norgesmodellene, og vil lette deg for 300.000 kroner mindre enn 3,0 TFSI. 

Ekte kjøreglede 

Balansen i bilen er nær optimal, og den er som skapt for en som vil ha kjøreglede i fleng. 
Bilen har fått det samme Quattro-systemet som først ble lansert i RS5, med selvlåsende midtdifferensial. 
I utgangspunktet er driften fordelt 40:60, men dette kan pendle begge veier i et spenn mellom 15:85 til 70:30 kraftfordeling foran/bak. 
Skulle du ha behov for ytterligere gledesverktøy, så er det bare å bestille sportsdifferensial som ekstrautstyr. 
Denne styres gjennom Drive Select, og du kan velge posisjoner for Comfort, Auto, og Sport, avhengig av kjørestil. 
Tilleggsutstyret Drive Select gir seg først og fremst utslag på motorrespons, gir og styring. 
Dette er først og fremst utstyr for den lekne sjåføren, men det er ingen hemmelighet at det er de godt utstyrte bilene som omsettes først den dagen du skal selge igjen. 

Et nytt designspråk 

A7 har noe som få Audier har hatt på mange år, nemlig kanter. 
Panseret har fått to skarpe kanter i lengderetning, det samme har skulderlinjene. 
Disse går helt bakover til vi kommer til Audi sitt nye hekkdesign. 
Du vil se det på flere av bilene deres fremover. 
For legg merke til den skarpe avslutningen øverst på bagasjeluken. 
Denne går tvers over hele hekken, ned langs sidene, og ender opp rett bak bakhjulene. 
Den gjør unektelig susen i å gi bilen et sporty særpreg. 
Likvel er det ingen tvil om at bilen kommer fra Audi, for de fleste signaturene er fortsatt på plass. 

Innvendig glede 

Også innvendig er det skapt en ny tid, og den er unektelig bedre. 
Ergonomi er minst like bra som før, og de fleste av de valgfrie interiørfargene er mildt sagt delikate. 
Det er noe for enhver smak, og her benyttes det ikke noe som helst av look-a-like. 
Treverket er tre. 
Aluminiumen er aluminium, og skinnet er skinn. 
En 7 skjerm er plassert høyt i midtkonsollen, så høyt at den dessverre ser litt påmontert ut, men også dette er en smaksak. 
Det er lett å la seg lede til at takhøyden i baksetet kan bli for lav, men selv høyreiste mannfolk har nok plass. 
Det er rett og slett bare å lene seg tilbake, og nyte turen. 

Utstyr i fleng 

Utstyrlisten til A7 er lang. 
Veldig lang. 
Det er lite som ikke kan fåes, om noe. 
Standardlisten er heller ikke ueffen, men Audi vet å hente penger fra kundene sine. 
I en A7 kalkulerer importøren med at det vil bli bestilt ekstrautstyr for et sted rundt 250.000 kroner, men så er det også pengesterke mennesker som er kundegruppen. 
Årlig vil det omsettes rundt 250 biler etter at alle motoriseringer er på plass. 
Hvorvidt det kommer noen enklere eller rimeligere versjoner på sikt har vi ikke fått bekreftet. 
Det ville likevel ikke forundre. 
En S7 derimot, den kan ikke fornektes. 
Vi vet bare ikke når. 
