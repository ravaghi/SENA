Smart underholdning, påklistret moral
Jada, en innrømmer at i yngre år skapte strip tease utført av kvinner en betydelig ...oppdrift i en. 
I dag blir en nærmest pinlig berørt av å se et strip tease-nummer. 
Akk, tiden.. 

Pinlig er det på alle vis å se mannlige strippere. 
En rekke kvinner, vi sier slett ikke alle kvinner, oppnår tydeligvis gjennom det å bivåne strippenummere med menn en stor, hylende hysterisk fryd. 
Spesielt kvinner i flokk, som for eksempel utdrikningslag. 

Denne filmen er sentrert omkring mannlige strippere. 
Og kort meldt: 
Den har sin klare underholdningsverdi gjennom sin kjappe, konsise og rytmiske skildring av miljøet og typene i garderoben, i selve bakteppet for strippeklubber. 
Et kynisk, litt lurvete miljø, fullt av muligheter for rus, billige fornøyelser og billige løsninger. 
Vi befinner oss i Tampa, Florida. 

Matthew McConaughey er innehaveren og sjefen for et team mannlige strippere. 
I sine filmer tar McConaughey alltid av seg skjorta. 
Her viser han mer, atskillig mer. 
Forøvrig oppfører han seg overbevisende som en selvnytende klapperslange med menneskelige egenskaper. 

Hovedpersonen er MIke (Channing Tatum). 
Han er truppens stjerne, med artistnavnet "Magic Mike". 
Han ber med seg en 19-åring (Alex Pettyfer), kalt The Kid, til å medvirke i truppen. 
De er kolleger som taktekkere på dagtid. 
The Kid synker hurtig til bunn, moralsk, uten at vi føler den minste medlidenhet med ham. 
Mike innser, langt ute i filmen, at strippeverdenen er hul og stygg, et jag etter vind, en tilværelse som spiser deg opp. 
Da er det altfor sent, da er vi lenge blitt underholdt og bedt om å tro at denne verdenen er liflig, lys og lystig. 

Strukturen er altfor løs, iblant føles det som om filmen parkerer seg selv, og både MIke og The Kid er mangelfulle som karakterer, vi makter ikke å ta dem til oss. 
Som drama blir det hele lett og svevende og litt uformlig, også den spirende kjærlighetshistorien mellom Mike og The Kids søster. 
Men igjen: 
Første halvdelen av dette produktet er smart, vital underholdning. 

Mike spilles av Channing Tatum, og Tatum er som alltid formsikker, med fine detaljer. 

Rent regimessig – og koreografisk! – er filmen kjapp, dreven, med kjølig oppfinnsomhet. 
En bagatell i Steven Soderberghs karriereliste, han har jo blant mye annet en film som "Traffic" på sin cv. 
