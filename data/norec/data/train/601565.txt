35 år etter revolusjonen
Joakim Thåström er vår tids fremste skandinaviske rockartist. 
Det er udiskutabelt. 
Men før Thåström gikk solo var han med i Imperiet, og før Imperiet var han med i Ebba Grön. 
Og Ebba Grön var – og er – svensk punks mest ikoniske band. 
Bedre enn noen andre klarte de å fange selve følelsen av ung, urban frustrasjon. 
30–35 år senere betyr låtene deres fremdeles veldig mye for veldig mange. 

Siden originalinnspillingene uansett ikke lar seg toppe, er det best å gjøre noe helt annet. 
Sånn later de fleste artistene på dette svært varierte hyllestalbumet til å ha tenkt, og når Noonie Bao åpner med en pop-versjon av «Ung & kåt» og Adam Tensta og Nebay Meles lager hip hop av «Vad ska du bli?», føles det helt riktig. 
Aller best fungerer kanskje Samlings «Beväpna er», hvor søt musikk og revolusjonær tekst sammen går opp i en høyere enhet, og Julia Veros kjølige, elektroniske «Die Mauer». 

I det hele tatt fungerer disse nytolkningene bedre jo mindre «rocka» og punk-ortodokse de blir. 
Unntaket er Honningbarnas illsinte oversettelse av «Mona Tumbas Slim Club». 
Med den viser albumets eneste ikke-svenske bidragsytere at det går en rett nedadgående linje fra Stockholm, 1977, til Vågsbygd, 2013. 
