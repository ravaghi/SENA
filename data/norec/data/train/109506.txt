Cocktail Slippers «Saint Valentine's Day Massacre»
(Wicked Cool/Playground) 

The Bangles med tatoveringer. 

Det skorter ikke på kvinnelige 1950- og 60-tallspastisjgrupper i hovedstaden. 
De fleste av dem bryter aldri ut av sjangergettoen, men virker tilfredse med å tilbringe sine karrierer i mørke kontinentale rockklubber, spillende for mennesker som allerede liker og mener nøyaktig det samme som dem selv. 

Cocktail Slippers, derimot, har tilstrekkelige mengder The Bangles i seg til å krysse over og nå ut. 
«Saint Valentine's Day Massacre» er tvers gjennom trivelig pre-«British Invasion»-inspirert poprock som eksisterer i et evig solrikt, jinglene og janglende «time warp» der verden både begynner og slutter med det å ha en stilig, lettere rebelsk «boyfriend». 

Platen er arrangert, produsert og utgitt av Steven Van Zandt. 
Han bidrar også med to låter. 
Deriblant tittelkuttet, en nesten komisk typisk «Jersey shore»-popbasill med et ultrasjarmerende orgeltema. 
Van Zandts arbeidsgiver Bruce Springsteen prøvde å lage årgangspop à la dette på sitt album av året. 
Han mislyktes. 
Det gjør ikke Cocktail Slippers. 

ANBEFALTE KJØP: 
«You Do Run», «Saint Valentine's Day Massacre», «Love Me Back», «In The City» 

MORTEN STÅLE NILSEN 
