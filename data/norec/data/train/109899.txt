Plateanmeldelse:Swans 

Dommens dag - the soundtrack. 

ALBUM: POSTROCK Swans «The Seer» (Young Gods/import) 

Når en harm Gud, for anledningen i kroppen til Godzilla, kommer ned til jorden for å si hva han mener om oss, vil det låte omtrent som dette. 
Swans' nye, to timer lange epos er en prosess og en prøvelse. 
Musikk så vulkansk at den på et tidspunkt får naturlig utløp i lyden av en brann. 
New York-bandet - som ifølge legenden pleide å spille så høyt at publikum kastet opp - er blitt kalt industri- og støyrock, men er egentlig det første postrockbandet, kapable til så vel seig avant-blues som slående skjønnhet. 
Sjefen Michael Gira er 58. 
Han kaller dette albumet en «kulminasjon». 
Sant. 
«The Seer» er et monolittisk mesterverk. 
BESTE LÅT: 
«The Apostate» MORTEN STÅLE NILSEN 
