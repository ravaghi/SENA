TEST:Skoda som har alt 

Den typiske norske drømmebilen for familien har dieselmotor, firehjulsdrift, automatgir og god plass. 
Skoda Superb har alt dette. 

Superb er ikke lenger noen veldig ny bil og det har kommet til mange nye konkurrenter etter at stasjonsvogna ble lansert for ganske nøyaktig to år siden. 
Men Superb har vært en av våre favoritter i klassen og derfor er det på sin plass å sjekke om den fortsatt henger med. 

Priser 

Vi har kjørt det som i dag fremstår som en av toppmodellene, nemlig 2.0 TDI med firehjulsdrift og dobbelkløtsjkassen DSG. 
Den starter på 437.000 kroner med det laveste utstyrsnivået. 
Vi kjørte Elegance-utgaven til 457.000. 
Men langt rimeligere utgaver med tohjulsdrift og mindre motorer finnes naturligvis også. 

Svær 

Superb er en diger bil, spesielt som stasjonsvogn. 
I lengden måler den 484 centimeter, og spesielt bakseteplassen imponerer. 
Her er det virkelig plass nok til at så godt som alle vil sitte komfortabelt, og mange vil kunne strekke ganske godt på beina. 
Også bagasjerommet er stort med sine 633 liter. 
Volkswagen Passat har til sammenligning 603 liter. 
Men den skrå bakluka på Superb stasjonsvogn begrenser når du skal laste i høyden. 

Kvalitetsfølelse 

Alt i alt er dette nok den beste stasjonsvognen i denne klassen om du er ute etter plass. 
Riktignok må sitteputene vippes frem når bakseteryggene legges ned for å få en flat lasteflate, og den mekanismen opplevde vi i ærlighetens navn som litt spinkel. 
Men stort sett er kvalitetsfølelsen god. 
Ikke minst gjelder dette førermiljøet som virker påkostet. 
Her ligger Superb på så godt som samme nivå som nevnte Passat. 

God komfort 

På veien merkes det at Superb er en stor bil, mest i positivt forstand. 
Fjæringskomforten er nemlig god og bilen ruller ganske mykt over underlaget, uten at den er direkte duvende. 
Også støynivået er behagelig og så veldig mye bedre komfort enn dette kan du ikke regne med i denne klassen. 

Typisk Skoda 

Heldigvis går det ikke for mye utover kjøreegenskapene. 
Superb oppleves som en typisk bil fra Skoda og Volkswagen-konsernet på veien. 
Det betyr gode, trygge og forutsigbare kjøreegenskaper. 
Nok til å ha det litt morsomt når veien blir svingete, men samtidig ikke så mye sportslighet at den matcher eksempelvis Ford Mondeo på kjøreglede. 
Til det mangler den litt på skarphet i styringen og balansen er hakket mer understyrt. 
Men Superb er bare mildt understyrt og krenger heller ikke alt for mye i harde svinger, så dette er absolutt godkjent. 

Firehjulsdriften merker du ikke så mye til på vanlige sommerveier, bortsett fra at du får litt bedre grep ved hard akselerasjon fra lave hastigheter på vått og sleipt underlag, eksempelvis i kryss. 
Men vi vet fra erfaringer på vinterføre at Haldex-systemet fungerer bra også under mer krevende forhold. 

Passe sterk 

DSG-kassen passer bilen bra og gir svært kjappe og smidige girskift. 
Det bidrar til at 0-100 kilometer i timen går på 10,8 sekunder. 
I praksis oppleves bilen som rimelig sprek. 
Man har et lite overskudd som gjør forbikjøringer og lange motbakker uproblematiske. 
Motoren er også relativt turtallsvillig og smidig i gangen. 

Litt å hente på forbruk 

Forbruket ligger på 0,63 liter per mil ved blandet kjøring, og CO2-utslippet er 166 gram for denne varianten. 
I utgangspunktet helt greie tall med tanke på størrelsen og drivlinjen, men utviklingen går fort fremover på dette området. 
Tilsvarende tall for den nyere Passat med stort sett samme drivlinje bare med 170 hestekrefter er 0,57 liter og 149 gram. 

Sjelden kombinasjon 

Alt i alt er det likevel ingen tvil om at dette fortsatt er en solid pakke. 
Firehjulsdrift er sjeldent i klassen så der har Superb et fortrinn. 
Legger du i tillegg til automatisk gir er det bare Volkswagen Passat og nylig oppdaterte Opel Insignia igjen av konkurrentene i segmentet, premiummerkene holdt utenfor. 
Men denne varianten koster også såpass med penger at det er naturlig å kikke utenfor klassen smalt definert. 

Passat og Insignia 

Sammenlignet med Passat står Superb seg fortsatt godt selv om Passat er nyere. 
Disse bilene er i grunn ganske jevngode og like på mange områder. 
Superb er hakket større, og det merkes innvendig, men Passat sin rettere bakluke gjør at det nok ikke er så stor forskjell i praksis når du skal laste bagasjerommet fullt. 
Passat har imidlertid et lite fortrinn på forbruk og har den psykologiske fordelen av å være hakket nyere, men du må opp på 170 hestekrefter før du får både firehjulsdrift og DSG. 
Det gjør den så vidt litt dyrere. 

Insignia kjørte vi litt før oppdateringen med firehjulsdrift og likte på mange måter bilen. 
Men til tross for store ytre dimensjoner, er den innvendige plassen klart dårligere enn i Superb. 
Det gjør at vi rangerer Superb hakket over. 

Om du ikke er avhengig av firehjulsdrift, er det også lurt å titte på nye Hyundai i40 SW. 

Fortsatt blant de beste 

Vår konklusjon blir at Superb fortsatt er blant de aller beste bilene i klassen, og blant de få mulighetene dersom du vil ha full pakke med diesel, firehjulsdrift og automatisk gir. 
Kampen mot fetter Passat er såpass jevn at smak og prioriteringer bør avgjøre det valget. 
