Lyden av en stemning
Mer enn noe annet er det snakk om en stemning. 
Når man har hatt Beach House på ørene en stund — de gjør seg aller best i hodetelefoner - er det mulig å oppnå en slags transetilstand. 
Man legger ikke lenger merke til når den ene låten slutter og den neste begynner, det som foregår rundt en virker ikke lenger så viktig. 
Alt blir dunkel, drømmende stemning. 
«Thank Your Lucky Stars» kommer som en hyggelig overraskelse bare to måneder etter femtealbumet «Depression Cherry». 
Men selv om Baltimore-duoen er inne i en kreativ stim for tiden, gjør de knapt noe forsøk på å bryte med sin egen formel. 
Victoria Legrand synger fremdeles skjørt og skjønt over spinkle keyboards og saktegående trommemaskiner. 
Alex Scally høres fremdeles ut til å spille gitar i rommet ved siden. 
Og selv om Beach House kan minne om både Mazzy Star og Low - og avslutningslåten «Somewhere Tonight» høres ut som noe fra «Twin Peaks» - er Cocteau Twins fremdeles den viktigste referansen. 

Undertegnede synes «Thank Your Lucky Stars» er et finere, mer engasjerende album enn «Depression Cherry». 
Men det kan godt hende at det bare er meg. 
I Beach House sin verden handler det meste tross alt om noe så flyktig som en stemning. 
