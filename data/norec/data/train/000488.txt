DJ Hero 2
Dette er en utvidelse, ikke en oppfølger. 

Hva skjer egentlig med musikkspill? 
Det siste året har de knapt utviklet seg noe, og det betyr stagnasjon. 

I bølgen av musikkspill som har kommet de siste årene så mener jeg at DJ Hero var et friskt pust. 

Et nytt instrument og ny spillmekanikk gjorde at jeg ble godt underholdt, til tross for flere år med Guitar Hero og Rock Band. 

Hva er DJ Hero? 

I DJ Hero-spillene er det meninga at du skal ta over DJ-spakene og få folk til å danse. 
Dette gjøres ved at du får i oppgave å blande to forskjellige låter, og det er ganske mange spennende mikser å finne i DJ Hero 2. 

Over 83 forskjellige "mash-ups" er tilgjengelig for deg - og det gir deg nok til å holde på i flere timer. 

Jeg har det gøy med DJ Hero 2, men etter jeg har spilt en låt en gang - frister det ikke lenger til gjentagelse. 
Slik har jeg også følt det i de siste Guitar Hero- og Rock Band-spillene, er det spillvennlige låtene rett og slett brukt opp? 

Denne gangen står DJ Hero 2 for tur, og jeg håpet at Activision ville presse frem flere nye og underholdene sider av musikkspill. 

Jeg tok dessverre feil. 
Spillet er en kopi av sin forgjenger, men for all del - en god kopi. 

Den grunnleggende mekanikken er fortsatt de tre lydsporene, som har tilsvarende knapper på kontrolleren. 

Her skal du treffe notene i riktig tempo, slik som i Guitar Hero-spillene - den venstre stripa er en låt, den i midten er lydeffekter, mens den til høyre er en annen låt. 

I tillegg har du scratching, sporvelger og "Euforia" (også kjent som "Star Power"), som gjør DJ Hero til et ferdighetsspill i likhet med andre musikkspill. 

Selvkritikk 

Greit, jeg tar nok feil om jeg påstår at dette er en ren kopi av forgjengeren - nå er det da lagt opp til at du kan improvisere litt. 
For improvisasjon er jo en stor del av det å være DJ. 

I alle sanger er det lagt opp til en del hvor du selv kan bestemme hvilke musikkspor og effekter som skal brukes. 

Dessverre er dette ikke lagt opp til å være en drivende del av spillmekanikken, og blir i mine øyne fort ganske uinteressant. 

Derfor: 
DJ Hero 2 er i all hovedsak identisk med forgjengeren. 
Om du ser bort i fra musikken da, den er i det minste ny. 

Det er ikke det at DJ Hero 2 er et dårlig spill - men det mangler det lille ekstra som gjør at jeg kommer tilbake til det. 
De første Guitar Hero-spillene fanget meg og gjorde at jeg spilte de kveld etter kveld etter kveld. 

Mangelen på noe nytt og spennende gjør dette til DJ Hero 1.5. 
Jeg er kanskje vel kravstor, men det holder ikke for meg - spesielt når det koster 900 kroner for å få spillet med en platespiller (1399,- for to stykker) 
