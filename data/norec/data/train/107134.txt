Magisk, men overflatisk
I dag lanseres «Harry Potter og Ildbegeret» som spill. 
Og det er mer filmatisk, actionfyllt og dramatisk enn noen gang. 

Tøffere fiender, mer avansert magi, penere og mer dramatisk grafikk og bortimot non stop action. 
Det er beholdningen i spillet basert på «Harry Potter og Ildbegeret», som er i salg fra i dag - en uke før 

Fra film til spill: 
VG Nett på filmsettet Emma Watson: 
- Magisk å bli spillfigur 

Harry, Hermine og Ronny har blitt mer voksne siden sist, noe som gjenspeiler seg i både farene de møter, måten de takler utfordringene på og den generelle rammen rundt spillet. 

Det gjør også muligheten til å spille med to venner, hvor man tar over styringen av Harry, Hermine og Ronny på egen hånd. 
Her må de tre samarbeide for å komme videre, blant annet ved å kombinere magi. 
Utrolig morsomt. 

Spillet sveiper innom flere av nøkkelsekvensene fra boken og filmen. 
Det starter med forberedelser til Tretrollmanns-turneringen, fortsetter med elementer fra selve turneringen og avsluttes på særdeles guffent vis. 
Dere som har lest boken, vet hva jeg snakker om. 

Men dette med å «sveipe innom» er også Harry Potter-spillenes store svakhet, spillene kommer aldri i nærheten av dybden du finner i bøkene og filmene. 
Noe som blir ekstra merkbart i «Harry Potter og Ildbegeret», det hittil mest voksne og avanserte kapitlet i serien. 

Det er kanskje naturlig at spillet plasserer seg nederst på rangstigen, med boken på topp og filmen like under. 
Men når man fjerner store deler av dybden, både fra historien og fra rollene, mister man også mye av Harry Potter-essensen. 

For Harry Potter handler ikke bare om magi og action. 
Uten det menneskelige dramaet og detaljrikdommen dette universet er bygget på, blir de spektakulære begivenhetene... vel, litt fluffy. 

«Harry Potter og Ildbegeret» er vellaget, spennende og underholdende, særlig når du samarbeider med andre. 
Fluffy eller ikke fluffy, det er umulig å ikke la seg rive med og simpelthen nyte actionbegivenhetene på skjermen. 
Og strengt tatt forventer nok ikke spillerne mer enn det de får her. 

Men det hadde vært veldig spennende å se hva EA kunne ha fått til dersom ambisjonsnivået hadde blitt hevet et hakk eller to - slik Ubisoft har gjort det med det kommende spillet basert på «King Kong», for eksempel. 

Det fantastiske Harry Potter-universet fortjener det. 
Og jeg er overbevist om at spill som underholdningsmedie, er modent for det. 

PS! 
Egne versjoner er også ute på Nintendo DS, PSP og GBA. 
Versjonene til PC, PS2 og Xbox er oversatt til norsk, de øvrige versjonene, inkludert de til håndholdte maskiner, er kun på engelsk. 
