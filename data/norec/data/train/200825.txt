Napa PA11
Denne nye MP3-spilleren fra Napa har godt med funksjoner, men er samtidig svært liten og lett. 

Det er alltid godt med en liten MP3-spiller som faktisk kan gjøre mer enn å bare spille av musikk. 
Derfor ble Napa PA11 en hyggelig overraskelse - den har ganske god lyd, 64 MB med minne, plass til minnekort som utvider minne og kan til og med ta opp lyd. 

Liten og lett 

Spilleren er riktignok ikke den minste vi har sett, men definitivt av det meget kompakte slaget. 
Vekten er på 74 gram med ett AA-batteri. 

Det sentrale elementet er et ganske oversiktlig display, som vise navn på låten, lengden på den aktuelle låten, EQ-setting, volumnivå, batterinivå og annen nyttig informasjon. 

På sidene av spilleren finner vi knapper som styrer avspillingen, menysystemet, volumnivået, opptak og så videre. 
Øverst på enheten kan du også sette inn minnekort av typen Smart Media. 

Før du kan bruke spilleren, må du installere den medfølgende programvaren. 
Installasjonen er kjapp og enkel, og etter det er det bare å plugge inn spilleren gjennom en USB-kabel. 
Selve spilleren dukker opp som en egen stasjonsbokstav, og hvis det er minnekort inne i PA11, kommer det ytterligere en bokstav opp. 
Da er det bare å overføre de filene du vil ved å kopiere og lime dem inn - enklere kan det ikke bli. 

Spilleren støtter ikke bare musikkfiler, den kan også brukes som vanlig ekstern disk. 
Du kan forøvrig ta opp lyd med den innebygde mikrofonen, og det er plass til fire timer med opptak (forutsatt at det ikke ligger noe på spilleren fra før). 

I bruk 

Når det gjelder brukervennlighet er det ikke mye å utsette på. 
Menyene styres med fire knapper (to til å bla gjennom, og to til å godkjenne valg eller gå tilbake), og det er lett å finne frem til de forskjellige funksjonene. 

Vi ble hyggelig overrasket over den relativt gode kvaliteten på de medfølgende øreproppene. 
Det finnes selvsagt bedre, men tradisjonen har alltid vært at ørepropper som følger med slike små MP3-spillere er elendige. 
Det er ikke tilfellet her - du kan faktisk høre bassen. 

Det er mulig å justere lyden ytterligere takket være flere forhåndsdefinerte EQ-varianter som Jazz, Pop og Rock. 

Alt i alt fungerer denne lille spilleren problemfritt, det eneste som plager oss er at designen kanskje ikke er blant de lekreste. 
Men er du mer opptatt av funksjonalitet foran utseende, og vil i tillegg ha en spiller som er lite og ikke veier for mye, kan vi anbefale denne. 
Den lave prisen - 895 kroner (inkludert moms) er i alle fall en fordel. 
Mer informasjon om spilleren kan du finne hos FreshTech. 
