Bluesrockens beste akkurat nå
Intenst fra den nye stjerna Joe Bonamassa. 

||| 

ALBUM: 
Joe Bonamassa (32) fulgte opp sitt glimrende album «The Ballad Of John Henry» med to imponerende konserter under Notodden Blues Festival i fjor. 

Der oppviste han en allsidighet som også kommer fram på dette albumet spilt inn i Hellas - med lettere «eksotiske» innslag av blant annet bouzouki. 

Men først og fremst er «Black Rock» et tungt bluesrockalbum med tidvis intenst gitarspill, et par rolige brekk og en del interessante coverlåter i tillegg til eget materiale: 

fra en Led Zeppelin-aktig åpning (Bobby Parkers «Steal Your Heart Away») via en nesten episk tolkning av Leonard Cohens «Bird On A Wire» og en særs kjøttfull versjon av Willie Nelsons «Night Life» (med B.B. King) til respektfulle tolkninger av blueskjemper som Otis Rush («Three Times A Fool») og Blind Boy Fuller (en akustisk «Baby You Gotta Change Your Mind»). 

Hele veien er det melodiøsitet i øset, og hans eget materiale står ikke tilbake for de gamle mesterne, med balladen «Quarryman's Lament» og pulserende «Blue And Evil» (med blåsere) som høydepunkter. 

Bonamassa befester med «Black Rock» posisjonen som regjerende bluesrockmester. 

Spiller på Rockefeller i Oslo 25. mai. 
