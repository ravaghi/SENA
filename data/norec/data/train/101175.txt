Plateanmeldelse:Foo Fighters - «Sonic Highways» 

Eksperiment ender som ganske standard Foo-plate. 

«Jeg kan ikke forestille meg å bare gå i studio og lage enda en plate. 
Det virker så kjedelig», sier Dave Grohl i et intervju med det britiske musikkmagasinet Q. 

Man kan forstå ham, etter et kvart århundres medgang, først i et av tidenes største og viktigste rockorkestre, dernest i et av de mest jovialt storselgende. 

Ved forrige korsvei («Wasting Light», 2011) tok han gode grep: 
Innspilling i garasjen, med «Nevermind»-produsent Butch Vig tilbake ved spakene. 
Resultatet var friskt og overbevisende. 

Denne gang er det ikke back-to-basics, snarere tvert imot. 
Åtte sanger, mange av dem lange, innspilt i åtte «rockebyer», i studioer med historisk sus over seg, med tilhørende HBO-dokumentar som har fulgt dem på veien. 
Vig er fortsatt med. 

Det smaker av rikmannsvis å underholde seg selv på, og dette albumet er ofte den punkete forgjengerens rake motsetning, bombastisk og bredbent. 

Åtte kutt levner ikke mye landskap å gjemme skrot i. 
«Sonic Highways» åpner endog med sine to dårligste sanger. 

«Something From Nothing» er et forsøk på å gjøre Foo Fighters «funky», det høres ut som senere tids Red Hot Chili Peppers, og det bør ikke noe gjøre. 

Den beveger seg over i trøttsom standard-bæljing, noe som vedvarer i «The Feast And The Famine». 
Det er forståelig at Grohl vil ha Foo Fighters til å låte som Queens Of The Stone Age iblant, men den typen maskulint trøkk får de simpelthen ikke til her. 

Det de derimot får til er den runde, varme Bob Mould-rocken Foo Fighters' karriere er basert på. 

Særlig «Congregation» og «In The Clear» trykker på de aggromelodiøse knappene Grohl finner veien til i blinde. 
Fine greier, men veldig velkjente toner fra denne kanten. 

«What Did I Do?/God As My Witness» er en ekskursjon i prog- og FM-rockterritorium; Axl Rose ville likt å ha den på «Use Your Illusion». 

Platens joker er «Outside», anonym ved første ørekast, men den brenner sakte og viser bandets beske side uten å brøle. 

Og så er det innspurten da. 
Den halvakustiske traveren «Subterranean» er nok en innsmigrende snik, og minner om Manic Street Preachers-ballader. 

Mest av alt er den oppvarming til lighterballadefinalen «I Am A River», som er seigtflytende «heartland»-rock med strykere, episk som Grand Canyon og menneskelig som et hjerteslag. 

«I Am A River» fremstår slik Grohl selv gjør: jovial, jordnær, jevnbyrdig med deg og meg. 
Og samtidig: en drømmende romantiker av rang. 

Det er kanskje litt kjedelige kvaliteter. 
Men det er de som holder ham og bandet gående, også på deres åttende album. 

BESTE LÅT: 
«I Am A River» 

* Slippes mandag 10. november. 
Streames hos VG fra lørdag 8. november. 
