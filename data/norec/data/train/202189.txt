Asus PB298Q
Ultrabred 29-tommers skjerm i 21:9 format. 

Hvor stor skjerm man trenger eller ønsker er svært varierende. 
I lang tid var skjermene nesten kvadratiske, med forholdet 4:3 eller 5:4 mellom bredden og høyden. 
I dag er det vanlig med brede skjermer, i forholdet 16:9 eller 16:10 . 
Mange bruker også flere skjermer i bredden, både til jobb og til underholdning. 

Alternativet er en superbred skjerm i forholdet 21:9, som i praksis kan fungere enten som to skjermer, eller som én der du virkelig trenger bredden. 

Hvis skjermen også har en fot som kan dreies kan du også få en virkelig høy skjerm, dersom du ønsker det. 

En oppløsning på 2560 x 1080 tilsvarer to 17-tommers LCD-skjermer ved siden av hverandre, som er meget godt egnet til kontorbruk. 
21:9 formatet er også selve kinoformatet, det er utmerket til gaming og for alle som driver med redigeringsprogrammer med tidslinje, som videoredigering og musikkproduksjon er det helt supert. 

Formatet og høyden gjør at tekst blir lett å lese. 
Samtidig er pikselstørrelsen ikke for stor, slik at bildekvaliteten blir god. 
Egentlig er 2560 punkter i bredden det vanlige på en kostbar 27-tommers skjerm, men 29 tommer på denne tilsvarer den fysiske bredden til en 30 tommer. 
Noen vil derfor si at disse skjermene er avkutta 30-tommere med 27-tommers oppløsning i bredden ... 

Asus PB298Q 

Asus sin 29-tommer har mye til felles med den forrige 29-tommeren vi testet, fra LG. 
Rammen rundt skjermen er svært smal, og selve skjermflaten går helt ut i kantene. 
Først når skjermen er slått på ser man at det fremdeles er sorte rammer rundt bildet, men de er bare åtte millimeter brede. 

Nedre skjermkant er vesentlig større, men den inneholder også knapper og logoer. 

Foten er svært fleksibel. 
Den kan heves og senkes, og i tillegg kan skjermen dreies slik at den står på høykant. 

Det er ganske ekstremt første gangen du ser hvor høy den er, men så snart du begynner å bruke den oppdager du for eksempel at nesten alle websider først kommer til sin rett når du ser dobbelt så mye i høyden som på en vanlig skjerm. 

Tekst er også lettest å lese i begrenset kolonnebredde, så både skriving, epost, og programmering fungerer ofte bedre i høydeformat. 

Betjeningen og menyene er ikke spesielt sofistikerte, men oversiktlige og greie i bruk. 
Plasseringen av knappene gjør dem tilgjengelige uten å være i veien, eller for lette å komme borti. 

Tilkoblingene sitter på undersiden av oppbygningen bak på skjermen, og består av DisplayPort, DualLink DVI, HDMI og inn og utganger for lyd på minijack. 
Utgangen byr bare på lyd fra DP og HDMI-kontaktene. 

Det er ingen ekstra finesser som USB-hub, men det sitter to høyttalere som blir fôret av en forsterker på 2 x 3W RMS. 

Spesifikasjoner 

Panelet: 

29 tommer 21:9 format2560 x 1080 punkters oppløsningAH-IPS-panel med LED bakgrunnsbelysningsRGB fargepalett300 cd/m2 maks lysstyrkeASUS Smart Contrast Ratio (ASCR) 80 000 000:1 178 graders betraktningsvinkel vertikalt og horisontalt8-bits faredybde5ms grå-til-grå responstidDimensjoner: 700x376x218mmVekt: 
8,5 kg 

Skjermen kan vippes +20 ~-5 grader, vris 90 grader, dreies +/- 60 grader og justeres opp og ned 0 ~15 cm. 

I bruk 

Foten må skrus fast på baksiden av skjermen, de samme skruefestene kan også brukes til et alternativt VESA-feste. 

Vi koblet til med Dual Link DVI og fikk umiddelbart et strålende bilde. 
Du kan veksle mellom forskjellige lys- og fargeprofiler tilpasset forskjellige bruksområder med et trykk på S-knappen. 
Alternativene er Scenery, Standard, Theater, Game, Night View og sRGB. 

Betraktningsvinkelen er utmerket, vi snakker bare om en liten skygge når man vipper skjermen helt mot ytterkantene. 

Fargebalansen er god, med fine hudtoner og god dynamikk både i farger og gråtoner. 

Lysstyrken er mer enn god nok, selv i svært lyse lokaler og rimelig sterkt sollys. 

Responstiden er også helt uproblematisk, fem millisekunder gir et lite etterslep i form av en liten og lys skygge i ekstreme tilfeller. 

Asus Multiframe-programmet lar deg plassere det aktive programvinduet på forskjellige måter, velgeren dukker opp når du plasserer muspekeren oppe i høyre hjørne ved siden av standardvinduskontrollene. 
En fiffig og funksjonell løsning som fungerer i tillegg til standardkontrollene. 

Konklusjon 

Dette er en utmerket skjerm, som i mange tilfeller erstatter to skjermer. 
Den er også et supert alternativ for de som jobber med medieproduksjon, programmering, webdesign og annet kreativt. 
Det samme gjelder for bildebehandling, konstruksjon og annet hvor man trenger plass både til selve dokumentet pluss verktøy, side om side. 

Bildekvaliteten er utmerket, fleksibiliteten er upåklagelig og tilkoblingene dekker de aktuelle valgmulighetene. 

En slik skjerm, med en standard, rimelig HD-skjerm på høykant ved siden av, vil for mange være noe bortimot en optimal løsning for de fleste bruksområder. 

Asus PB298Q 
