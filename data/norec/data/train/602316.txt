Staut blir stadig bedre
Dette bandet fra Valdres jobber hardt og målrettet, og tar noen nye, gode steg for hver utgivelse. 
«Ja» er deres femte album på sju år. 
Og deres beste. 
Staut har blitt kvalitetssikre nå. 
De vet hva som skal til for å lage et godt, variert og solid album. 
Samtidig handler det om å ta vare på folkeligheten og det enkle og direkte som folk vil ha. 

Der er de ikke på nivå med DDE ennå, selv om Staut har mye av den samme urnorske og sosialdemokratiske holdningen som trønderne. 
Vokalist Gaute Lein Ausrød gjør en helt ålreit jobb, men mangler kanskje det helt store særpreget i stemmen som gjør at folk faller pladask. 
Tangentmann Ørnulf Dyve skriver til tider spennende og fargerike tekster. 
På «Kardemommelov» og på «Johan» viser han sin kreativitet. 
Det er bare å lytte og forsøke å gå inn i den spesielle Valdres-dialekten. 

Den veldig fengende og poppa «Kom» er et høydepunkt sammen med den fine balladeduetten med Marie Rveiten på «E vil». 
Nesten like fin er den rolige «Født på ny», som handler om å finne de positive tankene tilbake. 
Det er også litt gøy at de har fått med seg Dire Straits-tangentmannen Guy Fletcher på tre spor, uten at det gjør så mye fra eller til. 

For Staut er et komplett band nå. 
Likevel blir folkrocken deres i overkant forutsigbar når det gjelder melodiene. 
Staut mangler det siste pirrende elementet for å nå helt opp på topp. 
