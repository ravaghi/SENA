Vanskelig å føle seg hjemme
Symfonisk besvær for Marte Wulff. 

ALBUM: 
Sørlandsjenta Marte Wullf har lenge vært på musikalsk søken, den engelskspråklige debuten «Jacket» ble nominert til Spellemann. 
Oppfølgeren var mer eksperimentell. 

De siste årene har hun sunget på norsk. 
Her med følge av alt fra enkle pianoakkorder via gråtende strykere til fullblods symfoniorkester. 
Alt foreviget i hjembyen Kristiansand. 

Tekstene er utleverende og direkte. 
For det meste kommer de i det som kan minne om en slags dagboksform, noe som gjør det vanskelig å føle seg hjemme i sangene hennes. 

Det virker også som om at det har vært et utfordrende prosjekt å forene tekst og musikk. 
Arrangementene er ofte voldsomme og prangende, mens fraseringene noen ganger blir i overkant stakkato og anmassende. 

Det blir i det hele tatt vanskelig å finne holdepunkter og melodier. 
Sangene flyr flyktig forbi uten at de makter å gripe tak. 
Synd, for hun er en begavet sanger. 
