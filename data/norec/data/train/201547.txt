Panzer Dragoon Orta
Klar for litt heftig skyting? 
Segas meget underholdende actionspill er nå i butikkene, og vi anbefaler det på det varmeste. 

Det er for tiden populært å oppdatere klassiske spillserier med dagens teknologi og spillbarhet. 
Metroid Prime på GameCube er et eksempel på dette, og viser hvor vellykket en slik evolusjon kan være. 
Panzer Dragoon er et annet kjent navn som nå oppdateres, selv om forskjellen er ikke så dramatisk som fra gamle Metroid til dagens mesterverk. 

LES OGSÅ: 

Panzer Dragoon-spillene dukket opprinnelig opp på Sega Saturn 
 to av dem var actionspill, og Panzer Dragoon Saga var et rollespill. 
Panzer Dragoon Orta på XBox tar oss tilbake til action-røttene. 
Spillet er en såkalt 
rail shooter, og det betyr at det hele foregår langs forhåndsdefinerte ruter, med kun begrenset kontroll over bevegelsene. 
Vi vet at det høres egentlig ganske kjedelig ut, men tro oss 
 Orta er et av årets hittil heftigste opplevelser, på skinner eller ikke. 

Med plott også 

Faktisk så er det en helt kurant bakgrunnshistorie som utvikler seg i bakgrunnen. 
Vi blir oppdatert via flotte filmklipp mellom oppdragene, men det vi egentlig vil er selvsagt ut og skyte. 

Panzer Dragoon Orta handler om en tenåringsjente ved navn Orta, som blir befridd fra et fengsel av en enorm drage. 
Hun rømmer fra det onde imperiet som holdt henne fanget, og oppdager etter hvert, til sin store overraskelse, at det også finnes snille mennesker i den ganske så forskrudde verden hun lever i. 

Orta tilbringer spillet sittende på den nevnte dragen, og der er dette enorme monsteret du har kontroll over. 

Frihet på skinner 

Selv om spillet følger en bestemt rute, har du fremdeles mange muligheter for å styre Orta og hennes drage. 
Mye stammer fra gamle Panzer Dragoon-spill, men flere av elementene er helt nye. 

Den venstre analoge stikken brukes til å styre selve dragen. 
Selv om den blir dratt av et usynlig tau, kan du fremdeles sveve opp og ned, til venstre og til høyre. 
Den høyre analoge stikken bruker du til å sikte deg inn på de mange fiendene. 
Ved å trykke på riktig knapp låser dragen seg inn på opptil flere motstandere, og slipper dødelige raketter som følger målene. 
Du kan også skyte på fiendene uten å låse deg inn på dem, men slikt angrep er som regel svakere. 

Dragen kan også gli fremover eller bremse ned og fly bakover. 
Flere ganger er dette nødvendig, for eksempel hvis fiendens svake punkt er på dens bakside, og du må fly rundt den for å nå dette punktet. 
Det er også smart å gli hvis du blir overveldet av fiendens prosjektiler. 

En viktig nyhet er at dragen kan nå skifte form. 
Grunnformen er den mest balanserte, den kan låse seg inn på flest mål og gli frem og tilbake. 
Den andre formet er tyngst og kraftigst. 
Den kan låse seg inn på kun noen få mål samtidig, men rakettene den skyter ut er de desidert mest ødeleggende. 
Den kan heller ikke gli, så den egner seg best til kamper mot store og trege bosser. 
Den tredje formen er minst og lettest å manøvrere. 
Den kan gli bedre enn noen av de andre formene, men kan ikke låse seg inn på mål. 

Panzer Dragoon Orta handler om én ting  skyte ned all slags merkelige skapninger. 
Du vil bli angrepet av bølger etter bølger med fiender, store kampskip og enda større bosser. 
Det som er interessant er at angrepene kommer fra alle retninger. 
Du vil ikke bare bli angrepet forfra, men også bakfra og fra sidene. 
Du må altså konstant passe på radaren og bevege kameraet rundt for å sjekke om ikke noen sniker seg bak deg. 
For å skifte synsvinkel bruker du skulderknappene. 

Et bitte lite rollespillelement er også lagt til  du kan til tider plukke opp powerups, som gjør dragen din kraftigere. 

Briljant design 

Som sagt er alle brettene helt lineære, med ett unntak 
 du får alltid én mulighet til å velge hvilken rute du vil ta, noe som gjør det mer attraktivt å spille gjennom brettene en gang til ved et senere tidspunkt bare for å prøve den andre ruten. 

Vi skal likevel ikke kritisere mangelen på interaktivitet i brettene 
 det er slik spillet er, her skal det skytes, ikke utforskes. 

Når det er sagt er brettene i spillet helt herlige. 
Orta farer gjennom all slags omgivelser: i skoger, under jorden, gjennom ørkener, langs fosser og langt opp i himmelen. 
Det hele er blendende vakkert, intenst og spesielt. 

Verdenen Orta lever i er ytterst merkelig og befolket av noen virkelig spesielle skapninger. 
Selv om Orta ser menneskelig ut, er hun omtrent den eneste i spillet som gjør det. 
Alle andre, både venner og fiender, er eksempler på nesten kunstnerisk kreativitet hos utviklerne. 

Det at alle snakker et sært språk som er utviklet spesielt for spillet, forsterker bare inntrykket av at dette foregår i en helt fremmed verden. 

Boxen viser muskler 

Grafisk sett er Panzer Dragoon Orta en herlig opplevelse, rett og slett noe av det peneste på XBox akkurat nå. 
Alle brettene oser av detaljrikdom, farger, levende elementer og storslåtte spesialeffekter. 
Det er nesten synd at spillet er så hektisk, vi hadde likt å se en modus der du kan fly gjennom brettene i fred og ro bare for å sette pris på alle de grafiske detaljene. 

De tilgjengelige skjermbildene er nesten overhodet ikke representative hvor flott spillet ser ut i bevegelse. 
Vi kunne faktisk anbefalt 
Orta for XBox-eiere som kun trenger en demo for å vise de grafiske mulighetene til konsollen 
 men heldigvis er spillet vanvittig gøy i tillegg. 

Kom tilbake 

Et annet sterkt punkt er at det finnes drøssevis med hemmeligheter du kan låse opp hvis du prøver hardt nok. 
Den aller hyggeligste er at hele det originale Panzer Dragoon-spillet er tilgjengelig for alle som spiller gjennom hele XBox-versjonen. 
I tillegg finnes det en god del ekstra brett du kan låse opp, pluss bilder, filmklipp og massevis av annet bonusmateriale. 

Sett bort fra ting man kan låse opp, er det uansett svært morsomt å spille gjennom spillet på nytt bare for å få bedre tider og rangeringer. 
Det er faktisk først når du har spilt gjennom spillet en gang og perfeksjonert kontrollsystemet, at du bør gå tilbake og virkelig nyte alt Panzer Dragoon Orta har å by på. 

Konklusjon 

Panzer Dragoon Orta er et arkadespill av den gamle skolen, der alt dreier seg om å skyte, uten å tenke på strategi eller planlegging. 
Det er intenst, heftig, eksplosivt  og veldig, veldig bra. 
Selvsagt, hvis du absolutt må tenke før du skyter, er ikke dette spillet for deg. 
Men for alle som er glad i skikkelig action, kombinert med fantastisk grafikk og nyskapende design, er Panzer Dragoon Orta perfekt, og det beste du får innen sjangeren akkurat nå. 
Dessuten vil du garantert komme tilbake til Orta selv om du har rundet det en gang, og det gjør at spillet virkelig er verdt pengene. 
