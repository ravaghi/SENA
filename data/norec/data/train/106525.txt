Kristin Asbjørnsen:«Wayfaring Stranger - A Spiritual Songbook» 

(Universal) 

Stillferdig, groovy og fengslende. 

I 1990 arvet Kristin Asbjørnsen noter til blant annet religiøse afroamerikanske folketoner fra slavetiden. 
I 16 år har disse spirituelle sangene fulgt sangeren frem mot et album som overskygger det meste så langt i 2006. 

Ruth Reese (1921-1990) overlot ikke skatten til hvem som helst. 
Den fargede klassiske sangeren, som levde 30 år i Norge, visste hva hun gjorde da hun testamenterte sangene til Kristin Asbjørnsen. 

Resultatet er solodebuten «Wayfaring Stranger - A Spiritual Songbook», som inneholder 11 renskårne, nakne og groovy sanger fulle av lyrisk livskraft og melodiøs tyngde. 

Alt overflødig er skåret bort til fordel for et knippe dvelende, duvende og djerve sanger om lengsel, vemod, stolthet og smerte. 

Asbjørnsen, som er kjent fra bandene Krøyt og Dadafon, har fått hjelp fra gitaristen Jostein Ansnes, tidligere Span-frontmann Jarle Bernhoft på gitar og bass, samt perkusjonisten Anders Engen som også har produsert og sørget for det rustikke og organiske lydbildet. 

Et album som dette kunne lett blitt intellektuelt føleri, men Kristin Asbjørnsen har tolket materialet på egne premisser og fremfører sangene med suveren innlevelse, tilstedeværelse og særegen sang. 

Anbefalte kjøp: 
Du bør få med deg alt sammen. 

ESPEN A. HANSEN 
