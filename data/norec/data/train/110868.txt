Gerilja-«Twilight»
En gruppe vandrende, smellvakre ungdomsfilmklisjeer - sossen, baben, nerden, kjekkasen, og rebellen drar på telttur - og verden ser helt annerledes ut da de returnerer. 
Helt ut av det blå er de nemlig invadert av en ikke navngitt fremmed makt - med asiatiske ansiktstrekk. 

Det er på tide å ta til våpnene! 
Tomorrow When The War Began pakker fremmedfrykt og militaristisk propaganda inn i såpeglatt Baywatch- estetikk - og det er ganske uggent. 
Ungdommene stiller spørsmål som: 
Hvor mange kan jeg rettferdiggjøre å drepe for at jeg skal leve - men tar seg tid til å diskutere kyssing mens verden raser sammen foran øynene deres. 
Man vet sannelig ikke om man skal le eller gråte. 

Det er mulig det finnes kvaliteter i bokserien filmen er bygget på, men de er skuslet godt bort. 
Tomorrow when the war began er en lite utfordrende actionfest for Twilight-generasjonen. 
Til ungdommen, gjør meg en tjeneste og gå inn i din tid med noe mer substansielt enn dette! 
ØYSTEIN DAVID JOHANSEN 
