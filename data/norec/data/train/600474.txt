Søtt og smart
Dette er den andre, norskproduserte animasjonsfilmen om Pelle Politibil. 
Den første, "Pelle Politibil går i vannet", kom i 2010. 
I denne toeren åpner Kronprinsessen vår en havørnpark ved Bodø. 
(Det er her politibobla Pelle, med de menneskelige egenskaper, holder til.) 
Alt er fryd og fred og glede. 

Men det finnes alltid en skurk. 
Hvis ikke, hadde det vært deprimerende få filmer og romaner. 
Skurken er en "hun". 
Hun og den motvillige datteren hennes utgir seg for tyske turister med bobil, ut fra tesen om at "det finnes ikke noe mer alminnelig i Norge om sommeren enn tyske turister i bobil". 
Hun har til hensikt å fange alle skapninger i Havørnparken, stoppe dem ut og selge dem. 
Det er her Pelle Politibil og hans politivenner kommer inn i bildet. 

(Anmeldelsen fortsetter under bildet) 

Dette er smart regissert, mange av realfilmens actionknep benyttes. 
Og det hele er søtt og morsomt, morsomt og søtt, tilsatt doser med action og spenning tilskåret for de minste. 

For oss voksne er vel Pernille Sørensens elskverdige parodi på en viss kronprinsesse helt uovervinnelig. 
Alle de norske stemmene er høyst uttrykksfulle og fyndige, på den listen nevner vi Hege Schøyen, Robert Stoltenberg og Lene Kongsvik, foruten, altså, Pernille Sørensen. 

Som danskene sier: 
"Det er lige så sødt som i gamle dage". 
