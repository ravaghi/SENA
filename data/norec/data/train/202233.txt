TEST:Komfortabel og fornuftig småbil 

Kia Rio er en moden og fornuftig småbil. 
Det gjør den til et av de beste kjøpene i klassen. 

Vi likte Rio da vi fikk prøvekjøre den på lanseringen i sommer. 
Nå har vi kjørt den under hjemlige forhold, og inntrykket består. 
Denne gangen har vi konsentrert oss om den minste dieselutgaven, som har en 1,1-liters motor på 75 hester og 170 newtonmeter. 

Denne starter på 168.000 kroner, og er dermed en ganske rimelig småbil. 
Tre andre motorer finnes også, som du kan lese mer om i lanseringssaken. 
Prismessig ligger den minste dieselmotoren 10.000 kroner over den minste bensinmotoren med 85 hester. 

Stor småbil 

Rio hører med i småbilklassen, men den er helt klart blant de større i klassen. 
I lengden måler den 405 centimeter og akselavstanden er 257 centimeter. 
Dette merkes på veien for Rio oppleves mer voksen enn mange av de litt mindre konkurrentene. 
Dette gir seg utslag i god komfort, og ikke det enkle og litt spinkle inntrykket som mange småbiler tradisjonelt har gitt. 

Komfortabel 

Faktisk er komforten blant denne bilens sterkeste sider. 
Akselavstanden er én ting, men også selve fjæringsoppsettet er ganske harmonisk og relativt mykt. 
I tillegg er støynivået (riktignok på piggfri vinterdekk) behagelig. 

Plassforholdene er også relativt gode, spesielt inne i kupeen. 
Baksetet egner seg også for voksne og det bør ikke være noe problem å finne en god kjørestilling for sjåføren. 
Bagasjerommet er ikke størst i klassen, men likevel brukbart. 

God kvalitetsfølelse 

Også kvalitetsfølelsen i interiøret er god. 
Nå kjørte vi en topputstyrt utgave, og vi regner naturligvis med at inntrykket er litt enklere i de billigste utgavene, men uansett er både materialkvalitet og design nå oppe på nivå med de beste i klassen. 
Muligheten for alt tilleggsutstyret er også et pluss i denne klassen, for stor navigasjonsskjerm, ryggekamera og –sensor, nøkkelfri adgang, skinninteriør, blåtann- og iPod-tilkobling er fortsatt ingen selvfølge for en småbil. 
Dette er standard på den dyreste utgaven, som koster fra 213.000 kroner. 

Sterk nok motor 

Den lille dieselmotoren matcher egentlig bilens karakter godt. 
Den er naturligvis ikke veldig sprek med 75 hester, men den tresylindrede motoren er sterk nok for de flestes behov. 
Kjøreopplevelsen blir på ingen måte uharmonisk fordi den mangler krefter, selv om det merkes at den ikke har den samme pondusen under 1.500 omdreininger som litt større dieselmotorer i dag har. 
Maksimalt dreiemoment ligger også uvanlig høyt for en dieselmotor. 

Motoren er rimelig stillegående og myk i gangen, og det er ingen selvfølge for en tresylindret dieselmotor. 
En sekstrinns manuell girkasse hjelper også på, slik at turtallet kan holdes på et rimelig behagelig nivå. 
Med fartsmåleren på 100 kilometer i timen, er turtallet om lag 2.300 omdreininger. 

Ytelsene virker litt slappe på papiret, med 0-100 kilometer i timen på beskjedne 16,1 sekunder, men bilen oppleves sprekere enn det tallet tilsier ute på veien. 
Også med en del last klarer motoren seg brukbart. 

Bra på forbruk 

Forbruket ligger på 0,36 liter per mil, og CO2-utlippet på 94 gram. 
Det er rimelig gode tall, selv om det også finnes en spesialversjon med 85 gram CO2. 
Dette er imidlertid en "skrapet" lokkemodell som eksempelvis ikke leveres med klimaanlegg og derfor ikke kan anbefales, selv om den starter på 158.000 kroner. 

Vel lett styring 

Kjøremessig er Rio mer komfortabel og lettkjørt enn sportslig. 
Det er først og fremst styringen som ødelegger litt for kjøregleden, for den mangler følelse og kontakt med forhjulene. 
Fordelen er at den blir lett å manøvrere i trange omgivelser, men de to egenskapene kan uansett kombineres bedre. 
Selve svingegenskapene er absolutt godkjente, men like velbalansert som eksempelvis Ford Fiesta er den ikke. 
Det er det heller ikke mange andre i klassen som er. 

God garanti 

I og med at det sportslige ikke er hovedargumentet for denne bilen, syns vi at motorvalget er greit. 
For med den lille dieselmotoren rendyrkes Rio som en komfortabel, lettkjørt og fornuftig småbil. 
At garantien også er god, 7 år/150.000 kilometer som vanlig hos Kia, er definitivt et pluss for dem som er ute etter et ukomplisert bilhold. 
For videresalg er det også helt klart en fordel. 

Blant de beste kjøpene 

Sammenligner vi med konkurrentene, fremstår Rio også som et fornuftig valg i klassen. 
Den har et gunstig forhold mellom pris og utstyr, rimelig gode plassforhold, god komfort og gode motoralternativer, spesielt på dieselsiden. 
Den er med andre ord helt klart blant de beste kjøpene i klassen. 
Det betyr at biler som Volkswagen Polo, Skoda Fabia og Toyota Yaris må se opp. 
