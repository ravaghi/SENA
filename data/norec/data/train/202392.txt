Nokia N90
Den rykende ferske N-serien til Nokia har imponert mange med sine spesifikasjoner. 
Den første mobilen i serien er nå tilgjengelig, og her får du se om N90 lever opp til forventningene! 

Da Nokia lanserte sin N-serie i Amsterdam tidligere i år, ble mange imponert. 
Endelig gjorde selskapet noen skikkelige grep for å øke populariteten til produktene sine. 

En av telefonene det har knyttet seg størst spenning til, var N90. 
Mobilen kan nemlig skilte med et innebygd kamera som ikke bare har 2 megapiksels oppløsning, men en optikk utviklet av velkjente Carl Zeiss. 
Med andre ord skal bildekvaliteten på telefonen være bedre enn noen andre mobilkameraer på markedet i dag. 
Videre har N90 så godt som alle tenkelige tilleggsfunksjoner. 
Her er det plass til 3G, EDGE, Bluetooth, Symbian-operativsystem, den beste skjermen vi har sett, og mye mer. 

En tung sak 

Men vi kan ikke nekte for at førsteinntrykket er litt blandet, rett og slett fordi telefonen er stor. 
Selv om den har klapputforming, er den gigantisk også i lukket modus. 
Mye av grunnen er at kameramodulen er plassert i en egen, bevegelig del som sitter på toppen av enheten. 

Kameramodulen kan vris uavhengig av resten av telefonen, noe som åpner for diverse kreative måter å ta bilder på. 
Du kan bruke kameraet selv om telefonen er lukket, og den utvendige skjermen brukes da som søker. 
I åpen tilstand kan du også vri på selve skjermen, og bruker da den store, interne skjermen som søker. 

Selv om telefonen er stor, føles den veldig solid og vellaget. 
Det er strengt tatt ikke så mye spennende på utsiden  av/på-knapp, kamerautløser og en joystick som lar deg betjene menyene fra utsiden er det vi finner langs sidene til N90. 
Den eksterne skjermen er et temmelig bra display med oppløsning på 128x128 piksler, altså samme typen Nokia tidligere brukte på de fleste av sine mindre mobiler. 

På utsiden er det også plass til minnekort, og langs venstresiden er det plassert en pop-port-tilkobling, dekket av et gummilokk. 
Vi merker også at Nokia har bestemt seg for å bytte laderpluggen til en mindre utgave 
 men det følger med en overgang i pakken som lar deg bruke den nye laderen med eldre Nokia-mobiler. 

Skjerm fra en annen verden 

Mest spennende er mobilen imidlertid på innsiden  der har nemlig Nokia montert en skjerm som slår omtrent alt annet vi har sett. 
Selv om den fysiske størrelsen ikke er annerledes fra de tidligere Symbian-telefonene fra Nokia, er oppløsningen dramatisk forbedret. 
Den nye skjermen viser 352x416 piksler og 262.000 farger, og resultatet er sjokkerende bra. 
Bildet er nesten perfekt, det er knapt mulig å se enkeltpiksler, og menyene er vanvittig skarpe. 
Bilder og videoklipp ser helt nydelige ut, og det kommer til å gjøre vondt å gå tilbake til mer tradisjonelle telefoner etter denne testen. 

Vi legger imidlertid merke til at noen av applikasjonene som er installert på telefonen ikke støtter den nye oppløsningen, hvilket resulterer i at bildet ser noe utvasket ut når vi kjører disse programmene. 

Telefonens tastatur er meget behagelig, med store knapper som er helt uproblematiske å trykke på. 

Operativsystemet er fremdeles Symbian-basert, som betyr at grensesnittet er velkjent for alle som har brukt Nokias mer profesjonelle mobiler tidligere. 
Det er imidlertid blitt gjort diverse kosmetiske endringer, og det hele ser jo selvfølgelig mye penere ut på den nydelige skjermen. 
Hovedskjermen inneholder nå også snarveier til funksjoner som meldinger, kontakter, kalender og media, samt viser kommende avtaler. 
For å aktivere hovedmenyen trykker du på den blå knappen nedenfor joysticken, og derfra kan du raskt navigere oss til alle telefonens funksjoner. 

Én stor nyhet i operativsystemet er et nyutviklet galleri, som gir oss raskere tilgang til bilder og videoklipp tatt med telefonen. 

Problemet er at med all denne funksjonaliteten blir operativsystemet merkbart tregt. 
Galleriet, for eksempel, blar gjennom bildene med en viss forsinkelse, det tar tid å åpne programmer, og vi får ofte beskjed at det mangler minne, for eksempel når vi skal avspille videoklipp. 

I tillegg krever telefonen mye strøm, og batterikapasiteten imponerer ikke. 
Ideelt bør man lade denne telefonen hver natt, da batteriet tømmes ekstremt raskt ved tung bruk. 

Da er turen kommet til den desidert mest spennende delen av N90, kameraet. 
Nokia lover oss fantastisk bildekvalitet 
 men er det virkelig så bra? 

Kamerakvalitet 

Kameraet kan som sagt brukes både mens telefonen er klappet igjen og åpen. 
I lukket modus holder det bare å flytte på kameramodulen for å aktivere funksjonen. 
I åpen modus aktiveres kameraet når vi vrir på skjermen. 
Du kan zoome inn og ut med den lille joysticken på siden, og det er også mulighet for å endre innstillinger som hvitbalanse, fargetoner og eksponering mens du knipser bilder. 
Kameraet er også utstyrt med blitz og autofokus. 
Autofokusen bruker litt tid på å justere seg inn, så sørg for at motivet du skal ta bilde av sitter stille. 

Den maksimale oppløsningen til kameraet er 1600x1200 piksler, og du kan også ta bilder i 800x600 eller 640x480-oppløsning. 
På full oppløsningen synes vi bildene blir riktig så flotte, selv når omgivelsene er mørke klarer blitzen å lyse opp såpass at motivet blir synlig. 
Vi har hatt det mye moro med kameraet, og tatt mange flotte bilder med klare farger 
 men alt i alt er ikke kvaliteten dramatisk bedre enn det Sony Ericsson presterer med sin K750, utstyrt med et tilsvarende kamera. 
Kvaliteten ligner, Sony Ericsson tar bedre bilder på noen områder, mens Nokia stiller sterkere andre steder, blant annet i mørke. 
Totalt sett er disse bildene blant de aller beste du kan få tatt med en mobiltelefon i skrivende stund, og bruksområdene blir stadig flere ettersom kvaliteten nå virkelig begynner å bli bra. 

Stillbildene er en ting, men Nokia N90 utmerker seg med kvaliteten på sine videoopptak. 
Så å si alle nye kameratelefoner kan ta opp video i tillegg, men kvaliteten har alltid vært temmelig dårlig. 
Det er ikke lenger tilfellet, N90 tar nemlig opp skarpe videoklipp der du faktisk kan se hva som foregår. 
Vi er imponert over videomulighetene denne telefonen byr på, og N90 er dermed virkelig blitt en skikkelig multimediemaskin. 

Arbeidsjern 

Vi må ikke glemme at telefonen kan gjøre mye mer enn å ta bilder og spille inn videoklipp. 
N90 er fullt utstyrt for 3G, og støtter videotelefoni og meget rask dataoverføring 
 og er du utenfor UMTS-dekning er det fremdeles støtte for både EDGE og GPRS. 
Med det fleksible operativsystemet, støtte for alle former for dataoverføring og plass for minnekort, er N90 også en skikkelig heftig businessmaskin. 

N90 har faktisk omtrent alt av funksjoner som kan dyttes inn i en telefon per i dag. 
Noen unntak er det 
 det er ikke plass til FM-radio, og faktisk har denne telefonen heller ikke vibrasjon. 
Det er ganske merkelig, i og med at alle verdens telefoner har kunnet vibrere i en årrekke nå, men vi regner med at designerne til N90 hadde en god grunn til at de droppet denne funksjonen. 
Imidlertid spiller N90 ringetonene sine temmelig høyt. 

N90 er definitivt blitt en av de feteste telefonene vi har sett på lenge. 
Den har glimrende multimediefunksjoner, kamera, fabelaktig skjerm, fullt med kontormuligheter, støtte for alle tenkelige teknologier, og er rett og slett utrolig morsom å bruke. 
Den setter en ny standard for mobilteknologien fremover, det er det ingen tvil om. 

Samtidig er det fortsatt en ganske stor og tung telefon, som plages av tregt operativsystem og svakt batteri 
 så den er ikke perfekt. 
Følgelig får den heller ikke full pott, men vi nøler ikke med å gi den en sterk femmer. 
Vi håper at Nokia videreutvikler dette konseptet, og er veldig spent på nye modeller i N-serien! 
