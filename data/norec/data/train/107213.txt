Franz Ferdinand:«You Could Have It So Much Better» 

(Domino Recording) 

Høsten blir mye bedre med Franz Ferdinand. 

Det var vanskelig å forestille seg at Franz Ferdinand, etter å ha stått bak et av fjorårets mest energiske og hit-spekkede debutalbum, kunne klare å overgå seg selv på oppfølgeren. 
Men de fire postpønkglade kunststudentene fra Glasgow fornekter seg ikke. 
På «You Could Have It So Much Better» har de ikke bare forbedret låtskriverferdighetene sine, men de har også et mye mer variert uttrykk enn tidligere. 
Fortsatt er det de allsang- og dansedikterende låtbombene som råder, anført av den uimotståelige singlen «Do You Want To». 
Men mens de tidligere først og fremst var ute etter å fenge, virker det som om Alex Kapranos & Co. denne gangen har lagt mer jobb i selve oppbyggingen av låtene, noe åpningen «The Fallen» og den mangedelte «I'm Your Villain» (med et nesten like hektende riff som «Take Me Out»-signaturen) er gode eksempler på. 
Skottene har tydeligvis også tatt lærdom av oksen Ferdinand siden sist. 
Den pianodrevne «Fade Together» er både «lugn och skön», og i den beatlesaktige balladen «Eleanor Put Your Boots On» forstår vi at også FF har en viss interesse for blomster og bier. 
