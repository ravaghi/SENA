Komedie om alvor lykkes ikke helt
Jeg skimter den gode hensikt: 
Å fortelle muntert om sørgelige ting. 
Men en komedie om mobbing, ensomhet og angst krever mer fingerspissfølelse enn regissør Arild Fröhlich og hans team oppviser. 

Det beste kortet regissøren har på hånden, er 13-åringen Petrus A. Christensen. 
Han gjør en nydelig innsats i hovedrollen som Jim, en tynn, liten guttunge som tøffingene i klassen har gjort til sin slave. 
Samtidig gjør han sitt aller beste for å hjelpe og beskytte moren sin, en kvinne så fylt av angst at hun ikke tør å gå ut av huset. 

Portrettet av Jim er en fin studie av et barn som må takle store vanskeligheter på både hjemme— og bortebane. 
At storyen er filmet i et vinterkledd Lillehammer ved Mjøsas strender, gir en grei hverdagslig ramme. 

Filmens problem er framstillingen av skikkelsene rundt Jim. 
Å tolke store, overvektige Terje, nytilflyttet gutt i klassen og potensielt nytt mobbeoffer, er krevende. 
Manuset legger opp til at han skal ta grep som skremmende pitbull, ikke som ynkelig underdanig. 
16-årige Jørgen Foss knurrer som best han kan, men det føles som han dyttes inn i et reaksjonsmønster han på ingen måte trives med. 

Heller ikke Kristin Skogheim mestrer nyansene i spillet når hun framstiller Jims fryktsomme mor. 
Rent pinlig er scenen der skuespilleren ramler under bordet, liksom skremt av at Pitbullterje glor inn gjennom vinduet. 

Filmen forsøker å være en julekomedie. 
Å rappe juleevangeliet er morsomt, men de sexifiserte englene er bare plumpe. 
Og så var det nissen. 
Da Atle Antonsen deltok i «Tommys inferno» nylig, tydde han til sketsjmanøvre. 
Det går bedre nå, ganske enkelt fordi rollen som alkoholisert og sorgtung far til Terje gir anstrøk av tragedie å spille på. 

Slik det halter på skuespillersiden, hinker det i manuset. 
Jim forsøker lenge å slippe unna Terje. 
Vendepunktet som gjør at de to outsiderne omsider blir et Helan og Halvan-par, er altfor tåkete til at det blir helt troverdig. 

Godt forsøk, men et stykke igjen til vi kan le boblende og utvungent. 
