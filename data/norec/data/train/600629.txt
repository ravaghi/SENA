Hemmeligheter og løgner (og mord)
Regi: 
Erik Van Looy 

Skuespillere: 
Wentworth Miller, James Marsden, Karl Urban, Matthias Schoenaerts, Eric Stonestreet 

Manus: Bart De Pauw, Wesley Strick 

Aldersgrense: 
15 år 

Fem velstående kompiser deler en hemmelighet : leiligheten hvor de gjør slikt konene deres ikke må få vite om. 
Alt går som smurt inntil den dagen en blondine blir funnet drept der inne. 
Døren er låst og ingen andre enn de fem har nøkkel. 
Morderen må med andre ord være en av dem. 

Det meste av underholdningsverdien i en thriller som denne, ligger selvsagt i at plottet hele tiden prøver å lure oss. 
Hvor mange forsøksvis smarte «twister» man orker i løpet av snaue to timer, blir antakelig en individuell sak. 

«The Loft» har likevel så mange at den vil tøye de flestes grenser : 
Scene etter scene forteller oss at det vi så i de foregående scenene, egentlig var noe helt annet enn det vi trodde vi så. 
Enkelte av oss får migrene av sånt. 

Det virkelige problemet med «The Loft» — den amerikanske «remaken» av en belgisk publikumssuksess - er likevel at den oppleves så kald. 
Å skulle mobilisere sympati for en gjeng én-prosentere som kan holde seg med hemmelige luksusleiligheter på Manhatten, er i utgangspunktet vanskelig nok. 
Men disse er altså noen horebukker - og kanskje til og med mordere - i tillegg. 
Liksom for å gni det inn, ser også fire av de fem ut som Calvin Klein-modeller. 
