iriver E10
iriver E10 er testens dyreste spiller. 
Den er også blant de største og tyngste, men til sitt forsvar er den på 6 GB, spekket med funksjonalitet, og lar brukeren leke med det meste av små og store innstillinger. 
Akkurat sånn sett tiltaler E10 de som krever mye av spilleren, men det krever altså at du setter deg inn i alle finessene. 

Sort, matt og ryddig, men kanskje ikke det mest spennende designet. 

Den medfølgende programvaren fungerer greit med musikk og bilder, men vi savnet konverteringsprogram for video, ettersom E10 er nokså sær på videofilene den vil spille av. 
Vi fant likevel et gratis program på Internett: iriverter, som for så vidt fungerte utmerket når vi opprettet en ekstra profil for spilleren. 
Men litt mye knot for å fikse noe som strengt tatt burde vært mulig med medfølgende programvare. 

Av annet som følger med er USB-kabel, hodetelefoner og et tettsittende futteral i grått stoff. 

Mye ekstra og god kontroll 

Å navigere seg rundt i E10 er egentlig ganske enkelt, på tross av at spilleren kun har fire piltaster og en "smart key" (egentlig bare en konfigurerbar tast) som er ment for det formålet. 
Etter en kort tilvenningsperiode er det enkelt å finne fram, men det å bla ned og opp i lange lister er fremdeles et sted vi savner muligheten til å skrolle fort. 

På utstyrssiden er iriver beriket. 
Enheten har selvfølgelig radio, og kan også spille inn direkte fra denne. 
Taleopptak er også en mulighet her. 
Små javaspill (tre er allerede på spilleren) kan for øvrig lastes ned og legges inn på E10. 
En annen fiffig detalj er at denne modellen også fungerer som en universalfjernkontroll med støtte for de fleste kjente merker. 

Kvaliteter 

Den 1,5 tommers store (eller lille, alt ettersom) LCD-skjermen er god til navigering, men bilder og film blir litt for mørke, og ikke uventet, ganske enkelt litt for lite i størrelse. 

Lyden er helt i toppsjiktet, med litt høyere utgangseffekt enn Nano/Zen. 
Fire forhåndsstilte klanginstillinger og equalizer hjelper deg dersom du ikke er happy med lyden. 

I vår test oppnådde iriver 27 timer med kontinuerlig avspilling av musikk, kun en time kortere enn iPod nano. 

Konklusjon 

E10 er spilleren for ekspertbrukeren som vil ha det lille ekstra i funksjonalitet og kvalitet uten å bry seg nevneverdig om størrelse, vekt og design. 
Det som kanskje vil være det største problemet er at spilleren er såpass dyr, og det skiller ikke mye for å komme opp i neste klasse harddiskbaserte spillere. 
Mange vil nok foretrekke å betale et par hundrelapper ekstra og gå litt opp i vekt for å få en spiller med langt større kapasitet. 
