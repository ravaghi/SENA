Temperaturløst toppmøte
Samarbeidet mellom Jonas Fjeld og Henning Kvitnes. 

||| 
ALBUM: 
Synd å si det, men dette møtet mellom to norske rockstørrelser burde hatt større og tydeligere egenverdi. 

Dette er to eldre herrer som burde stått godt til hverandre, der særlig stilmesteren Fjeld kunne spilt den litt ujevne Kvitnes enda bedre enn han vanligvis er. 

Forholdene burde ha ligget til rette også — studiobandet er kremen av krem, med strengemester Geir Sundstøl og slagverkfantomet Birger Mistereggen i sentrallinja (for ikke å glemme Fjelds fabelaktige kassegitarhøyrehånd), lyden top notch norsk voksenpopstandard, og stilvalget tilbakelent rootsy, en vise/country/bluegrass light-hybrid med spredte tekstmessige gullkorn. 

Men mest av alt er det temposvakt og temperaturløst, musikk preget av dyktighet mer enn av genuin tilstedeværelse, og bare glimtvis med den gnistrende kreativiteten man søker i samarbeidsprosjekter som dette. 
