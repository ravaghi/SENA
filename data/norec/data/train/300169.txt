Nye generasjoner holder liv i Woody Guthrie-arven
Jay Farrar & Co feirer hundreårsjubilanten. 

ALBUM: 
Om litt over tre måneder ville Woody Guthrie fylt 100 år. 
«Protestsangernes far» døde i 1967, sterkt svekket av sykdom, 55 år gammel. 
Han spilte inn bare omlag 200 sanger, men etterlot seg noe sånt som 3000. 
Om de hadde melodier, gikk de i grava med Guthrie. 

Wilco 
Men mange artister har dykket ned i denne arven og kommet ut med glimrende album der de har satt nye melodier til etterlatte sangtekster. 

Mest kjent er Billy Bragg og Wilco, som sammen ga ut albumene «Mermaid Avenue» (1998) og «Mermaid Avenue, Vol. 
2» (2000), mens det beste prosjektet etter min mening er New York-gruppa The Klezmatics' «Wonder Wheel» i 2006. 

Invitert Woodys datter Nora inviterte fire indie/americana-artister til å tonesette et nytt knippe uutgitte tekster. 
Mest kjent er Jay Farrar fra Uncle Tupelo og Son Volt. 
Yim Yames er mer kjent som Jim James fra My Morning Jacket og Monsters of Folk, Will Johnson har bakgrunn fra Centro-Matik og Anders Parker har jobbet med Farrar i Gob Iron. 

Ujevnt 
De har fordelt tekstene broderlig mellom seg, tre hver, og gitt dem ganske forskjellige utganger - fra nedstrippet til bråkete, fra folk til rufserock. 
Dermed er det også blitt en ujevn samling, med noen små perler og noen forglemmelige låter. 

Av de fire er det særlig Farrar som står fram, først og fremst på grunn av sin særegne stemme, full av karakter - noe han uttrykker ikke minst i det glimrende åpningssporet «Hoping Machine». 
Anders Parkers myke «Fly High» og «Old L.A.» er albumets mest fengende låter. 

Johnson er den som bråker mest, men hans smektende «Chorine My Sheba Queen» er samtidig albumets beste. 
Yames' «My Revolutionary Mind» er blant høydepunktene, mens hans «Changing World» er albumets svakeste spor. 

Løfter albumet 
Tar de vare på Woody Guthries tekster? 
Både ja og tja. 
Noen ganger tar musikken litt for stor plass, på bekostning av det tekstlige «budskapet», men på sitt beste løfter disse karene Woodys ord - som svært få ellers ville fått glede av. 
