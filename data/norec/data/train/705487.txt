Det Pene Bæn:Holder seg like pene 

Hadde du glemt Det Pene Bæn? 
Her er et oppfriskningskurs på 20 leksjoner. 

Det Pene Bæn: 
"Det Pene Bæn 1980-2017" 

Det Pene Bæn er et bra band, men navnet kan diskuteres. 
Et søk i Aftenblad-arkivet viser at jeg ikke har vært alene om å kalle dem Det Pæne Ben. 
Det Pene Pæn er andres synder. 

Men altså; Det Pene Bæn. 
Opprinnelig fem unge gutter fra Hillevåg og Kristianslyst, som hadde sin første spillejobb på Kvaleberg Fritidsklubb i 1979. 
Da var navnet "Per Potet & Kavringane, pluss Kari med folkestaur og Alfred, samt Det Pene Bæn". 

Så selv om Det Pene Bæn-navnet kan virke noe knotete, skal vi være glad for at de forkortet det første valget. 

Gjennom årene er også medlemslisten endret. 
Av de opprinnelige fem er i dag Jarle Valle, Steinar Oldereide og Øyvind Dørum tilbake. 
Selv lister bandet opp 24 navn som på et eller tidspunkt har vært innom. 

Det gjør de i heftet som følger med den ferske samlingen av 20 kutt fra 80- og 90-tallet. 
Ni av dem, opprinnelig fra 1991, er for anledningen spilt inn på nytt i Klepp Lydstudio. 
De andre kuttene, fra 1980-82 og fra 1993, er remastret. 
Dermed får sangene lyden som de fortjener. 

For Det Pæne Ben lagde bra låter. 
Det har vært hevdet at de ikke skrev verdens beste tekster, men jeg synes de fungerer som de skal. 
At Jarle Valle skrev på norske er også et stort pluss og gjør gjenhøret ekstra kjekt. 
Beach Boys-flørten "Sol sol sol" hadde mistet gnisten på engelsk, og "Eg hatar nynorsk" hadde ikke eksistert i det hele tatt. 

Sistnevnte er en harselas med språkstriden, om du skulle lure. 
Sangen stammer fra 1982, og året før ga Det Pene Bæn (da med Øyvind Dørum, Jarle Valle, Thomas Ognedal Mathre og Kjell Sund) ut debutsinglen "Voksent liv". 
Den hadde tidsriktig ska-preg og ble spilt på NRK, og den er heldigvis tatt med her. 
Det er baksiden "I took his temp." også, på norsk tross tittelen. 

Fra den tidlige tiden får vi i tillegg allsangfavoritten "Ha det, din tog", pluss "Fjøringane" med over 20 medlemmer fra Stavanger Rockeklubb i refrenget. 

De 20 kuttene har stort sett holdt seg overraskende godt, og "Heilt topp!!" og "Krabba rondt på golve" forsvarer glatt en plass på en miksteip i 2017. 
Det er det også flere andre låter fra Det Pene Bæn som gjør. 

Militærtjeneste og ulike prosjekter splittet bandet i 1983, før de ble gjenforent i 1988. 
I 1995 var det slutt igjen, men nå er de tilbake. 
Om skjebnen og glade givere står dem bi, vil verden mot alle odds kunne oppleve en tredje plate fra Det Pene Bæn. 

De har ti sanger klare og satser på å få inn 30.000 crowdfunding-kroner til å kunne spille dem inn. 
Er det mange nok som betaler inn 200 kroner på forhånd, vil albumet "Hilsen fra Brusand" se dagens lys med sanger som "Grisebust på livets tallerken" og "Aleina på nudiststranda". 

Før vi eventuelt kommer så langt, skal de ha releasekonsert på Megleren i Sandnes 8. september. 
Albumet er allerede i handelen. 

Beste spor: 
"Hunger", "Heilt topp!!", "De øvekule", "Krabba rondt på golve", "Sol sol sol", "Ha det, din tog". 
