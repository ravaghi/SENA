FILM:Ypperlig landeveistur 

Lokker en fåmælt tur langs trauste landeveier mellom Asuncion i Paraguay og Buenos Aires i Argentina? 
Ikke det, sier du? 
Vit da at du går glipp av en stillfaren, men mangslungen, nydelig liten film om lengsel, ensomhet og å nærme seg hverandre. 
Lastebilsjåføren Rubén er en mutt, og noe egoistisk arbeidskar som noe uvillig må ha paraguayanske Jacinta og hennes fem måneder gamle datter med i bilen til Buenos Aires. 
Sakte, men sikkert - med en uimotståelig søt baby tittende på seg fra passasjersetet - tør han imidlertid opp. 
Rubén er glitrende spilt av Germán da Silva som forteller alt med ansiktsuttrykk. 

Debutantregissøren er knapp med virkemidlene, men desto mer effektiv: 
Se bare hvordan Rubéns såre bakgrunnshistorie forklares med Jacinta som blar i et slitent fotoalbum! 
Identifikasjonen og sympatien med Rubén er så ektefølt og intelligent fortalt at man nesten må ta fram lommetørkleet når man nærmer seg Buenos Aires. 
Glitrende! 

ØYSTEIN DAVID JOHANSEN 
