Død Snø
Hold på tarmene! 
”Død snø” introduserer oss for en lite kjent nisje i zombiesjangeren, nemlig nazizombier! 

Regissør Tommy Wirkolas ville idé har blitt en herlig røre, med grusomme grøss, sprøe splatt og morsom morbiditet. 
Ikke alt er like vellykket, men ”Død snø” lykkes der det teller mest, og blir derfor en blodrik filmopplevelse. 
Men det er altså viktig å huske at du må holde på tarmene! 

Nazizombier angriper! 

”Død Snø” starter slik de fleste norske skrekkfilmer gjør. 
En gruppe venner (bl.a. Vegar Hoel, Charlotte Frogner, Jenny Skavlan) drar på hyttetur, uten mobildekning og langt fra folk. 

En skummel turgåer (Bjørn Sundquist) advarer dem mot en ondskap i fjellet, noe vennene snart får oppleve på nært hold. 
Nazizombier angriper, og må bekjempes med blant annet øks, hagle, motorsag og snøscooter! 

Godkjent splatter 

Tommy Wirkola har vokst som regissør siden ”Kill Buljo”. 
Det har budsjettet, også. 
Det vises blant annet i effektscener, der ingenting er spart på verken blod, sminke eller gørr. 
Det bøttes på så jeg faktisk fikk litt kvalmefølelse, og da er det akkurat passe! 

Zombiesplattingen får altså godkjent, blant annet med flere avrevne hoder, armer og bein. 
Skrekkfans vil nikke anerkjennende til det de får se. 

Hyller Evil Dead II 

Det er åpenbart hvilke filmer Wirkola og hans medmanusforfatter (og skuespiller) Stig Frode Henriksen forsøker å matche. 
”Evil Dead II” og ”Braindead” er blant de mange som hylles. 

”Død Snø” overgår kanskje ikke sine forbilder, men på den annen side: 
Ash hadde ingen snøscooter å drepe zombier med! 
Utedosex må være noe ganske nytt i filmsammenheng. 
Og bare ”Død snø” har Bjørn Sundquist i en kort, men veldig sorthumoristisk birolle! 

Og så litt småpirk... 

For å småpirke: filmens humor holder ikke hele veien. 
Tarmvitsen er morsom en gang, ikke to. 
”Sunny Beach”-kommentaren, som også er med i traileren, tar brodden av scenen den er med i. 
Noen andre visuelle poenger er litt vage, mens lyden på dialogen kan være utfordrende å tyde i enkelte scener. 

Og da er det slutt på pirkingen. 
”Død Snø” er en morsom og ekkel nazizombiekomedie som fortjener å bli sett av alle som liker slikt. 
Bare husk det med tarmene! 
