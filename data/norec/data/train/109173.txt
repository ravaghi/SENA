Velment om avhengighet
Noen filmer lages åpenbart med ideelle hensikter. 
«Thanks for Sharing» er en både velment og nesten vellykket film om avhengighet. 

Filmens tittel henspiller på det tilsiktet åpne, inkluderende felles-mantraet i grupper som bearbeider avhengighet. 

Det begynte med Anonyme Alkoholikere; møter der de rusavhengige fritt kan snakke om sin bakgrunn, sine erfaringer, sine nederlag og sine seiere. 
Alt i bevisstheten om at deler man sine problemer med andre, likesinnede, blir byrdene lettere å bære. 

Etter hvert er disse gruppene utvidet til også andre typer avhengighet. 
I dette tilfelle: 
Sexavhengighet. 
Adam (Mark Ruffalo) er mannen i midten her, mannen som i sitt tidligere liv hadde et totalt destruktivt og absorberende liv i forhold til sex. 

Han er så avgjort på rett vei, etter å ha tatt store avgjørelser om alt han ikke må utsette seg for. 

Det samme gjelder den tidligere alkoholisten. 
Og den ennå svært så aktive kikkeren. 

Livet som streit nøkternhet er ikke enkel. 
Man utsettes jo for en uendelighet av fristelser. 
Og for Mark sin del, blir det spesielt vanskelig når han skal innlede - etter fem tørre år - et kjærlighetsforhold til den svært så sensuelle Phoebe (Gwyneth Paltrow). 

Det er mye fint og dyktig folk i denne filmen. 
Og de forsøker helhjertet å lage gangbart drama ut av det. 
Det lykkes en god stund; det er scener, her, som virkelig river. 

Men det er ikke til å komme fra at å lage film om ideelle, prisverdige målsettinger er vanskelig. 
Man må jo nesten havne ned på noe oppbyggelig - og da havner man lett ned i både sentimentalitet, klisjeer og forenklinger. 
Og det unngår heller ikke «Thanks for Sharing». 

Men når det er sagt: 
Mange ærlige sjeler vil møte mer enn overfladiske utfordringer i denne filmen! 
