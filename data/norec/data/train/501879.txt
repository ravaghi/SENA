Solid, om enn noe anonym debut
Lovende solodebut fra en av landets beste gitarister – men denne gang som vokalist 

Du har sikkert aldri lagt merke til navnet. 
Kanskje heller ikke sett spesielt på mannen med gitar som står diskret på siden av scenen. 
Men Tommy Kristiansen fra Dale er krydderet som mange av landets artister griper til når de skal være garantert en forestilling som fungerer. 
Men onsdag kveld viste han at han også kan diske opp med velsmakende retter på egen hånd. 

Selv om ennå bare er 32 år gammel, har Tommy Kristiansen hatt yrke som gitarist det meste av livet. 
Fra han som 15-16 år gammel blueshelt og vidunderbarn med kompisene sine i Tommy & The Runawayboys spilte både på Vossajazz og Skånevik Bluesfestival, til han få år senere ble en av landets mest benyttede musikere når berømtheter skulle på turne. 

For Tommy har spilt med de fleste, og vi nevner i fleng. 
Susanne Sundfør, Marit Larsen, Beady Belle, Maria Mena, Madcon og Magnet blant mange. 
Kanskje har du også sett ham diskret i bakgrunnen på NRK og TV2 i Stjernekamp eller Idol. 

De siste årene har hovedbeskjeftigelsen vært som gitarist i bandet til Kurt Nilsen. 
Noe som igjen betyr at han nå har en travel måned foran seg med utsolgte julekonserter for tusenvis av mennesker. 

Så fullt var det langt fra da han debuterte som soloartist her i byen på intime Statsraaden Bar på Bryggesiden. 
Omkring 50 fremmøtte fikk oppleve en landets beste gitarister i en rolle som lavmælt singer/songwriter alene på scenen. 
Selvfølgelig spilte han også gitar, men dette var kvelden da vokalisten og låtskriveren Tommy Kristiansen hadde hovedrollen. 

Debutalbumet «Divided» kom ut fjor, men har nok gått stille forbi de fleste. 
Med gjennomsnittlig mellom 5.000 og 10.000 treff på låtene på Spotify gjør han nok klokt i å være kompis med Kurt inntil videre dersom han skal leve av musikken. 
Men et nytt album er på gang til våren, og får forhåpentligvis litt større oppmerksomhet enn det forrige. 

Han er slett ikke ueffen som vokalist. 
Synger rent og sikkert og fikser også de aller høyeste tonene. 
De fleste låtene er lavmælte og melankolske. 
Skulle en trekke noen sammenligninger må det være typisk amerikansk 70-talls sound fra Los Angeles og California. 
Det blir kanskje noe anonymt til tider, men fungerer likevel godt i det intime formatet. 
Det nyeste materialet er imidlertid atskillig friskere og mer fengende – noe som ifølge ham selv skyldtes et atskillig lykkeligere og mer stabilt kjærlighetsliv. 

Gitarspillet er selvfølgelig uklanderlig enten det er akustisk, elektrisk eller på lapsteel. 
Bortsett fra ved et par anledninger der han tar i bruk moderne loopteknikk, fungerer det mest som diskret komp. 
I så måte kunne en kanskje ønske at han ved neste korsvei stiller med fullt band slik at han virkelig fikk vise hvilken virtuos instrumentalist han er. 

På alle måter en vellykket debut. 
Selv om han nok gjør lurt i å beholde solokarrieren som en bijobb inntil videre. 
