Lano-skjønn engleunge
Denne filmen skulle vært med forrige uke, med «Clash of the titans», «Legion» og «Prince of Persia». 

Den handler egentlig også om Persevs; det vil si: 
I dette tilfellet oppdager en vanlig amerikansk skolegutt at han er sønn av den greske havguden Poseidon. 
Derfor innskrives han i halvgudenes Galtvort, en skole for så spesielle barn at ungene til Kristin Clemet kunne ha gått der. 
Skolen blir drevet av Pierce Brosnan som for en gangs skyld ikke likner sentrumsbutikkenes utstillingsdokke med beige kjørebukser, men har hippiehår og eneboer-skjegg som passer for en mann. 
Og poenget er at Persevs nok en gang må hamle opp med Hades, som forresten også har kidnappa mor hans. 

Det er mye stilig her. 
Uma Thurman er slangeskolten Medusa, Melinda Kanakaredes fra CSI: 
New York er Athena, Steve Coogan en deilig Hades – og Alexandra Daddario spiller denne filmens amasoniske tenåringsdame. 
En bastant sverdsvingende 24-åring som blant annet var med i «The squid and the whale». 

Hades holder selvsagt til i Hollywood. 
De unge legionærene blir fortrylla av blomstene i Las Vegas, og ferjemannen over Styx er rockertynn og kunne vært et ekstra-medlem i The Rolling Stones. 

Hovedpersonen Logan Lerman er en Lano-skjønn engle-unge som kler å være seg. 
Han vokste opp i Beverly Hills, hadde egen agent da han var fire år og spilte i Mel Gibsons «The patriot» da han var åtte. 
Han var også guttungen i «3:10 to Yuma». 
Sånne unger får ikke vi. 
