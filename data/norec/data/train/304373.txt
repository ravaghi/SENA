«Rocky» møter «Flashdance»
Rulleskøyter, Ball-gensere og hotpants for alle penga på Goldfrapps 80-tallstripp. 

||| 
ALBUM: 
Duoen Goldfrapp (Alison Goldfrapp og Will Gregory) har, på tross av at de siden debutplata «Felt Mountain» (2000) har hatt begge beina godt plata i et synthdrevet lydbilde, alltid vært sabla flinke til å fornye seg. 

På femteskiva «Head First» har de valgt å kaste seg hodestups ned i den diskoorienterte motivasjonspopen som akkompagnerte mang en «ungt-talent-jobber-hardt-for-å-komme-opp-og-ut-av-småbyhelvetet»-film fra åttitallet. 

Med sine Van Halen-inspirerte synthriff og stå-på-stemning er for eksempel singelen «Rocket» en drivende miks mellom «Eye of the Tiger» fra «Rocky» og «What a Feeling» fra «Flashdance». 

Det er rulleskøyter, Ball-gensere og hotpants for alle penga, et åttitallsunivers det ikke er noen tvil om at det er stas å gjenoppleve. 

Men samtidig mangler låtene stramheten og den stemningsskapende kompromissløsheten som gjorde «Felt Mountain» til en liten 2000-tallsklassiker. 
