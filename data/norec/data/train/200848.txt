Dell Venue Pro 11
Det beste Windows-nettbrettet vi har testet så langt. 

PC-produsentene jobber iherdig med å knekke koden på hva som er den optimale løsningen for deg som ønsker både bærbar PC og nettbrett i én og samme enhet. 

Stadig nærmere målet 

I forrige uke kikket vi på en kombinert Android/Windows-løsning fra Asus, denne gangen har turen kommet til en meget interessant Windows-brett fra Dell, som kan dokkes i et tastatur og dermed fungere som en bærbar PC. 

Og denne gangen fungerer det faktisk ganske så bra! 

Men før vi tar for oss brukeropplevelsen, tar vi en titt på de tekniske egenskapene: 

Skjerm: 10,8" multiberøringsfølsom IPS-skjerm, 1920 x 1080 piksler (full HD) 
Prosessor: 
Intel Atom Z3770 (4-kjernet 2,4 GHz, "Bay Trail") RAM: 
2 GB DDR3 Grafikkort: 
Intel HD Graphics Lagring: 
64 GB eMMC Flash-stasjon Optisk drev: 
Nei Skjermutganger: 
USB-porter: 
Kamera: 
2 MP (front) 8 MP (bak) Kortleser: microSD, støtter inntil 128 GB Trådløst nett: 
Dell Wireless 802. 
11bgn Kablet nett: 
Nei Annet: 
Stativ følger med, tastaturdokk er ekstrautstyr. 
OS: 
Windows 8.1 Professional 32 bit Størrelse: 27,9 x 17,5 x 0,9 cm Vekt: 770 gram Pris: 4290 kr (veil 20.3.2014) 

Her er nettbrettet satt i tastaturdokk (ekstrautstyr) 

Dette er det andre nettbrettet vi tester som er basert på Intels Bay Trail-serie, det første var T100 fra Asus. 
Disse prosessorene har gjort det mulig å lage batterigjerrige brett som kjører full Windows 8 med grei ytelse, uten behov for vifter. 

Maskinvaren forøvrig er ikke helt på godt PC-nivå, men 64 GB lagringsplass er mye på et brett som tross alt ikke koster mer enn 4.290 kroner. 
Merk imidlertid at du kun har rundt 40 GB ledig etter at operativsystemet og de medfølgende programmene har tatt sitt. 

Merk også at dette er den enkleste utgaven av brettet, som også fås med 4G-støtte og med i3- og i5-prosessor. 
Disse er imidlertid vesentlig dyrere, mer informasjon hos Dell. 

Slik ser det ut 

Brettet er en del større enn en iPad med 9,7" skjerm, naturlig nok - og er både tykkere og tyngre. 
Likevel synes vi ikke at 770 gram er veldig mye for et brett med såpass stor skjerm. 

Skjermen er lyssterk, fin og takket være IPS-panelet er innsynsvinkel og fargegjengivelse i toppklasse. 
Berøringsresponsen er også upåklagelig. 
Full HD på en så liten skjerm er supert i Modern UI-apper, men ting kan bli litt smått på skrivebordet. 
Derfor har Dell skalert opp skrifter og ikoner, og det fungerer stort sett bra - men merk at ikke alle programmer takler slik oppskalering like bra visuelt. 

På venstre side sitter en minijack for lyd ut/mic, volumknapper, strøminntak (microUSB) og en fullstørrelse USB 3.0-port. 

På motsatt side sitter en mini-HDMI-utgang og SD-kortleseren. 

Det er også to høytallere her, en på hver side når brettet brukes i liggende modus, som det nok vil gjøre i de fleste situasjoner. 
Lyden er så god som man kan forvente av et brett. 
Skal du lytte til musikk eller film er det hodetelefoner som gjelder. 

Baksiden er dekket av et lett gummiert belegg som blant annet sørger for at brettet ikke glir i fanget eller på glatte underlag 

Slik er ytelsen 

Ytelsesmessig må man ikke forvente allverdens. 
Har du behov for å multitaske tunge Adobe-programmer, kjøre 3D-applikasjoner og 3D-spill, så kommer du ikke unna en fullblods PC. 
Men til Modern UI-apper, web-apper og -spill, Microsoft Office, musikk og video, så byr denne saken på nok futt til å håndtere dette på en tilfredsstillende måte - om du ikke kjører for mange av gangen, naturligvis. 

Intel skal uansett ha honnør for sin nye Atom-serie. 
Ytelsen er mer enn doblet, og brettet hadde for eksempel ingen problemer med å spille våre videofiler med 4K-oppløsning uten å hakke. 

Når det gjelder batteritiden holdt det i 14 timer med minimal belastning. 
Dell antyder rundt 8-10 timer med variert bruk, noe vi slett ikke har noen grunn til å betvile. 
Det er absolutt godkjent for et brett som kjører full Windows 8.1 uten å mukke. 

Bør vurdere tastaturdokk 

Og synes du ikke det er nok, så kan du kjøpe tastaturet som er spesiallaget for Dell Venue Pro HD. 
Det har nemlig innebygd batteri, og våre, riktignok begrensede målinger, tyder på at dette kan gi godt over dobbelt så lang batteritid. 
Så vet du det. 

Tastaturdokken (som koster 1559 kroner) gjør nettbrettet til en "ekte" bærbar PC på 1,4 kg - med pekeplate og det hele, og vårt eneste ankepunkt er at maks vinkel kunne vært litt større. 
Det er uansett tilbehør vi ville ha vurdert for en komplett PC-opplevelse. 

Konklusjon 

Dell Venue Pro 11 er det beste "ekte" nettbrettet vi har testet med Windows så langt, og sammen med tastaturet kan den faktisk fint fungere som en vanlig PC for mange, om ikke mest mulig datakraft står i høysetet. 

Les våre plusser og minuser før du bestemmer deg, men fra oss blir det et terningkast 5 og anbefalt produkt-stempel. 

Dell Venue 11 Pro 64GB (5130-3292) 
