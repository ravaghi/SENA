Paris i et perlebånd
Det burde ikke gå an. 

Å la 20 filmskapere lage hver sin novelle og sette det sammen til en helhet, attpåtil i den hensikt å skildre kjærlighet i Paris — det lyder dumdristig. 
Men den to timer lange «Paris je t'aime» byr på 18 perler i et kjede. 
Bare én skjærer ut. 
Resten funkler, flere riktig strålende. 

Produsenten har valgt blant de beste internasjonale regissører, manusforfattere og skuespillere. 
Kortfilmene er lekkert bundet sammen med hverdagsbilder fra bydeler i Paris. 

Slik får du se Steve Buscemi som uheldig turist på en metrostasjon i Paris, svartsynt regissert av Coen-brødrene. 
Eller ryggsekkturisten (Elijah Wood) som mangler et krypinn før mørket legger seg over Madeleine-kvarteret. 
Da kan selv den kjekkeste gutt bli offer for en vampyr. 
I parodisk ånd blir det riktig morsomt. 

Det er imponerende hvor mange av Paris-livets fasetter som fanges inn. 
Her er unggutten som forelsker seg i en muslimsk jente; moren som sørger over en avdød sønn; det forlovede paret som får hjelp av selveste avdøde Oscar Wilde til å bevare forholdet. 
Veteranene Gena Rowlands og Ben Gazzara er festlige i en syrlig historie om et ektepar, med Gerard Depardieu diskret i baren bak. 

Blant perlene er pariseren som får vite at kona skal dø. 
Da dropper han elskerinnen og går hjem igjen: 
«Ved å bli en mann som lot som han elsket, ble han igjen en mann som elsket.» 
Tenk det, du. 
