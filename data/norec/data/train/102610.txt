TV-anmeldelse av «Sirkus Northug»:Sterk start 

Åtte episoder på 45 minutter om Petter Northug. 
Det er ikke noe lite prosjekt TV 2 har tatt på seg i oppkjøringen til VM på ski i Val di Femme i februar. 

Er det virkelig så mye å fortelle om denne mannen? 

Nei da, det er ingen tvil om at han har gjort seg mer en gjennomsnittlig bemerket i skisporet og ikke minst på seierspallen. 
Han er kontroversiell - og klarer å skape interesse rundt sin egen person så det holder. 

Men åtte episoder på 45 minutter hver. 
La det være sagt med en gang, den innledende runden i kveld lover bra. 

I god Petter Northug ånd holder den høyt tempo fra start til slutt. 
Her er det ikke mange, om noen kjedelige eller uinteressante øyeblikk. 
Selv for en som er sånn middels sportsinteressert og ikke tilbringer hver ledige TV-stund i selskap med Petter og de andre landslagsgutta på full fart gjennom sporet på vei mot forhåpentligvis nye triumfer. 

Men det sniker seg likevel en usikkerhet inn om ikke produsentene av denne TV-serien motsetning til hovedpersonen selv, tar ut for mye av kruttet i første del av løpet. 

Jeg får i hvert fall følelsen av at jeg får vite veldig mye om Petter Northug i løpet av kveldens 45 minutter. 
Om det meste som har allmenn interesse. 
Barndommen, familien, brødrene, mamma og pappa, det tette forholdet til bestefaren.' 

Vi er hjemme på gården, vi får innblikk i drivkraften bak suksessen. 
Det er tett, det er nært og absolutt interessevekkende. 
TV på sitt beste. 
Uten dødpunkter. 

Kanskje ikke så rart at forventningene er store til episode nummer to, men tempoet falt betydelig. 
I seg selv ingen katastrofe. 
Det er jo å håpe at Northugs ukuelige pågangsmot har smittet over på TV-produsentene og at man klarer å hente seg inn igjen. 

Men inntil videre bidrar det til at man allerede nå får en følelse av å gå litt på tomgang. 
Og det lover ikke godt når det er seks episoder igjen. 
Derfor blir det ingen topp plassering på TV-pallen - men for all del, nyt kveldens episode. 
Den stiller sterkt i konkurransen med «Hvem tror du at du er?» på NRK1. 
