JBL On Air:Dokkingstasjon med AirPlay 

Et genialt lite konsept fra JBL dette, men det koster å være kar. 

Ved første øyekast ser JBLs 
On Air ut som bare "nok en fancy iPod eller iPhone-dokk", men heldigvis har den mer å by på. 

Det åpenbare gullkornet er at den er AirPlay-kompatibel, slik at du kan spille av musikk trådløst i CD-kvalitet. 

AirPlay fungerer direkte fra alle iPod Touch, iPhone eller iPad (forutsatt at de har iOS 4.2 eller nyere software installert), og gjør altså at du kan bruke din i-enhet som en fjernkontroll og spille av all musikken du har lagret på den. 
Og det stopper ikke der heller. 
Har du Spotify eller WiMP-abonnement kan også de spilles av direkte fra i-enheten din via AirPlay, noe som gjør musikkmulighetene tilnærmet uendelige. 

I tillegg kan du selvsagt spille av musikk direkte fra din bærbare Mac eller PC uten kabel. 
AirPlay fungerer nemlig helt ypperlig så lenge du styrer musikken via iTunes. 

Førsteinntrykk og oppsett 

Designet på On Air er futuristisk, med andre ord akkurat som vanlig fra JBL de siste årene: 

Sirkelen inneholder høyttalerelementene, noe som er bra når det gjelder spredning av lyden. 
Legg også merke til LCD-skjermen som er i farger, og gjengir coverart fra iPhonen eller iPoden din når de står i dokken, samt når du spiller av musikk fra musikkbiblioteket ditt via AirPlay. 

Skjermen er imidlertid ikke trykkfølsom, betjeningen skjer altså med trykknappene på selve enheten, eller via den medfølgende plastbiten av en fjernkontroll. 
Bruker du AirPlay-funksjonen er det naturligvis iPaden eller iPhonen som brukes til å styre musikkvalget. 

Menyspråket er ikke på norsk, men siden enheten oppleves som svært enkel i bruk tror vi engelsk duger for de fleste. 
Når du slår på enheten for første gang er det bare å stille inn tid, og koble enheten opp mot ditt trådløse nettverk. 
Dette gikk helt problemfritt hos oss, og vi opplevde den engelske bruksanvisningen som lettforståelig. 

On Air har også innebygget FM-radio, minijack-inngang for andre kilder, og alarmklokke med Snooze-funksjon. 
Radiodelen fikk vi dessverre ikke sett så mye på, men vekkerklokken fungerer utmerket, og lar deg velge mellom å våkne til alarmlyder eller en låt fra iPhonen din. 
Snooze-bryteren er forøvrig den runde sirkelen på toppen av enheten, og plasseringen er faktisk ganske smart: 
Den er stor, og lett å finne selv når du våkner alt for tidlig i et mørklagt soverom. 

Lydkvalitet 

Som nevnt spres altså lyden ut hele sirkelen, og det er bra når det gjelder spredning av lyden. 
Plasserer du denne enheten i midten av en kjøkkenøy, vil for eksempel lydkvaliteten være like god enten du står foran eller bak enheten. 

Lydbildet minner om det vi har hørt fra JBLs små enheter tidligere; det er altså forholdsvis nøytralt, noe som fungerer bra så lenge du ikke spiller alt for høyt - eller tilhører de som sverger til blytung bass. 
Det får du nemlig ikke her, og det blir også tydelig hvis du hører mye på musikk ala norske Motorpsycho; her sliter rett og slett On Air med å henge med i svingene. 

Strengt tatt er ikke dette noen overraskelse, det er begrenset hvor mye god lyd man kan skvise ut av en så liten enhet, og på et soverom, kontoret eller kjøkkenet vil de fleste si at dette holder i massevis. 

Vi er ikke helt begeistret for den medfølgende fjernkontrollen, men i praksis har det liten betydning. 
For meg er hele nøkkelen med dette anlegget AirPlay-funksjonen, og styringen skjer altså via en iPhone eller iPad. 
Responsen når det gjelder volum er ganske så umiddelbar, men det er litt treghet å spore når du skal skifte spor eller artist. 
Dette er likevel til å leve med synes jeg, og vi liker hvordan coverarten og musikkens ID-tag også blir gjengitt på enhetens LCD-skjerm. 
Dette fungerer helt etter planen når du hører på musikk via iPhonens eget musikkbibliotek, men merk deg at du ikke vil få opp coverart om du bruker WiMP eller Spotify. 
Det klarer vi likevel å leve med, det viktigste her er jo at du har tilgang til ufattelige mengder musikk, og du har jo uansett coveraren tilgjengelig på iPhonen eller iPaden. 

Konklusjon 

Jeg liker JBL 
On Air, og spesielt AirPlay-funksjonen er det lett å forelske seg i. 

Prisen på rundt 3.000 kroner er imidlertid i overkant stiv og gjør at den får svært mange konkurrenter. 
Et svært godt eksempel er Philips Fidelio DS8550, en ren iPhone/iPad-dokk som rett og slett har bedre lydkvalitet, og i tillegg kan kjøpes for rundt 1.800 kroner. 
Den er imidlertid mye større enn JBL On Air, og mangler i tillegg AirPlay, og LCD-skjerm. 
Den har også radio og vekkerklokkefunksjon, men da må du gå via Philips Fidelio-App og ha din iPhone/iPad plassert i dokkingstasjonen. 

I den andre enden av prisskalaen får du vår desiderte favoritt akkurat nå, rålekre B&W; Zeppelin Air, som både er en nytelse å se på i tillegg til å ha svært god lyd og AirPlay. 
Prisen her er imidlertid fortsatt rundt 5.000 kroner. 

Enn så lenge er det altså få anlegg med AirPlay-funksjon i dette prissegmentent, så er dette en funksjon du er interessert i må du altså betale for moroa. 
Har du tid til å vente vil imidlertid utvalget garantert bli større, men foreløpig er altså JBL 
On Air ganske så alene i markedet, og det kan være verdt de ekstra kronene. 

JBL On Air Wireless 
