Quiz-kaos for åtte
Oppfølgeren til kjempesuksessen «Buzz: The Music Quiz» dobler antall spillere. 
Spillegleden forblir omtrent uendret. 

Noen nye modus, inkludert den glimrende Hitman-runden hvor du eliminerer motstandere ved å «skyte dem», til tross - spillbarheten er helt lik. 
Alle sitter fremdeles med hver sin buzzer-dings, og man får poeng ved å være raskest til å trykke på enten den store, røde knappen, eller ved å trykke på en av de fire fargede knappene under. 

Men på to viktige punkter skiller «Buzz: The Big Quiz» seg klart fra sin forgjenger. 
Og blir med det en såpass ny opplevelse at det er lett å anbefale et innkjøp. 

Det ene punktet er en selvfølge: 
Spørsmålene er nye, og dreier seg denne gang om spørsmål fra en mengde generelle temaer. 
Spillet bruker også video og bilder til å illustrere spørsmål denne gangen, noe som stort sett fungerer veldig bra. 

Den andre store nyheten er muligheten til å koble til et ekstra sett med fire buzzer-dingser, slik at inntil åtte quiz-sultne kan spille samtidig. 

Det blir kanskje litt kaotisk med SÅ mange konkurrerende spillere i en stue samtidig, men det blir også særdeles morsomt. 
Og i tillegg løser det nok logistikkproblemer for mange, jeg har i alle fall selv opplevd flere ganger at vi er fem-seks som vil spille «Buzz». 
Fire buzzere er ikke nok da, liksom. 

«Buzz: The Big Quiz» klarer, i likhet med for eksempel «Singstar», å folkeliggjøre spill. 
Det er et konsept som alle umiddelbart vil forstå og føle seg komfortable med, og det samler familie og venner foran TV-skjermen i sosial og inkluderende lek. 

Man skal være bra kynisk og sutrete for å ikke se det positive i det. 
