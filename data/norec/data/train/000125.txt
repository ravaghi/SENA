Anger Management
Charlie Sheen klar med ny komiserie. 

– 
Du kan ikke sparke meg, jeg slutter! 
Du tror du kan bytte meg ut med en annen fyr? 
Det blir ikke det samme! 

Charlie Sheen åpner sin nye serie med et siste spark til gjengen som kastet ham fra serien Two and a half men. 

I fjor mistet han jobben til Ashton Kutcher etter noen kokainfylte uker på fylla. 
Et halvt år senere annonserte kanalen FX at de ville ha skandalestjerna i TV-versjonen av filmen Anger Management. 

Han fortsetter i denne nye serien med stort sett den samme type rolle han hadde i Two and a half men. 
Og det funker – sånn passe i hvertfall. 

Psykolog og sinnemestring 

Serien er basert på filmen med samme navn fra 2003, hvor Jack Nicholson hadde hovedrollen. 
Selv om begge er brautende mannfolk er Sheens figur veldig forskjellig fra filmens Buddy Rydell. 
Faktisk er serien så langt fra filmen, at en sammenligning ikke er nødvendig. 
Nær sagt er kun grunnkonseptet igjen: 
Sinna folk er morsomme. 

Charlie Goodson (Sheen) er en sinnemesteringsterapaut med et bredt spekter av pasienter som alle lever dysfunksjonelle og sinte liv. 

Som den passiv-aggresive moteeksperten, den fordomsfulle pensjonisten eller den bitchy sossen. 
Gruppesamtalene er stedet hvor alle får lettet på trykket. 

Anger Management er langt i fra et soloshow med Sheen, det varierte ensembelet er sammen skyld i seriens gyldne øyeblikk. 

Dynamikken mellom figurene får hjelp av at Goodson også må forholde seg til en ekskone og ei tenåringsdatter. 

Serien starter rett på uten en introduksjon eller forhistorie. 
Det gjør at flere av figurene som dukker opp i løpet av de første episodene (og det er mange) ikke finner sin rette plass. 

Derek Richardson i rollen som Nolan, en av pasientene i sinnemestringsgruppa til Goodson, gjør for eksempel lite ut av seg. 
På den andre siden finnes Selma Blair, som spiller en annen terapaut. 
Hennes forhold til Goodson betyr ikke bare at de ligger med hverandre. 
De analyserer hverandres tanker, handlinger og hverdag – et smart grep for å gi Charlie Sheens rollefigur litt mer dybde. 

Anger Management er i bunn og grunn en helt standard sitcom. 
Den gjør ikke noe nytt, den er ikke på kanten eller særlig frekk. 
Sheens figur strør om seg med kvinner og sex, uten at det blir nærgående eller realistisk. 
Til og med kulissene setter mine tanker på sporet av Two and a half men. 

Amerikansk familieunderholdning står med andre ord i sentrum – funker det? 
Ja, det gjør det. 
Sheen beviser at han har karisma til å bære en serie helt alene, og han får meg til å flire opptil flere ganger. 

Det skrangler fortsatt litt innimellom på manus, komiske poeng og på rollegalleriet – men i løpet av første sesong vil nok ting skru seg til og kjedelige sidefigurer bli faset ut. 
Og forhåpentligvis blir doktor Goodson enda litt frekkere. 

Denne omtalen er basert på de tre første episodene i serien. 
Første episode vises i Norge på Viasat 4, mandag 13. august kl. 2130. 
