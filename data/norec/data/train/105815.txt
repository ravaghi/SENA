Jace Everett:«Red Revelations» 

(Weston Boys / Bonnier Amigo) Det er mer der «True Blood»-låten kom fra. 

Talentfull liten kåting, han Jace Everett. 
Produsentene av den «hete» TV-serien «True Blood» gjorde et inspirert valg da de valgte hans «Bad Things» som temalåt. 
Sangen var opprinnelig å finne på det første albumet hans, men er også med som bonusspor her, på det tredje. 

Everett er knapt en countryartist lenger. 
«Red Revelations» er rockabilly fra sumpene, en krysning av Chris Isaak og Tony Joe White med Viagra på blå resept. 
Everetts ærend er å forsterke bildet av de amerikanske sørstatene som en gumbo av svette, synd og sex. 
Og å synge undertøyet av alle kvinner i mils omkrets. 
Forfriskende harry. 

BESTE LÅT: 
«More To Life (C'mon, C'mon)» 

MORTEN STÅLE NILSEN 
