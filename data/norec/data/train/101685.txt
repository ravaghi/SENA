Voldsomme steindrager
Highasakite låter enormt, men er likevel kledelig sjenerte på scenen. 

Publikum: ca. 5000 

Oslobaserte Highasakite har hatt en stigende oppmerksomhetskurve i utlandet - siste spillested før den norske turnéstarten i Bergen var i Washington. 
Man skulle tro at et utvidet utenlandsengasjement ville medføre styrket tro på og utvidet sceneutstråling. 

Vel, ikke akkurat. 

De kommer lett tuslende inn på scenen, til forveksling mer lik en gjeng scenearbeidere enn et band. 

Men ingen scenearbeidere ville klart å åpne med en så voldsom versjon av «Lover, Where Do You Live?». 
Eller egentlig hvilken versjon som helst av Highasakites emoindiepop-låter. 
De ville heller ikke klart å fylle på med den østlig klingende «Leaving No Traces». 
(Forøvrig forventer jeg snart at den kinesiske regjeringen legger inn en protest mot både den og jeg-graver-et-hull-til-kina-låten «Hiroshima» når bandetreiser til Asia neste uke.) 

Kvintettens bakgrunn fra jazzlinja på NTNU gjør dem allerede på papiret til et eksellent knippe musikere. 
Live er de detaljrike, sjangergrensesprengende superpopstjerner. 
Ikke minst vokalist og frontkvinne Ingrid Håviks mangfold som vokalist ekstremt. 
Hun behersker sine egne stemmebånd så perfekt og så lite affektert at det kan være lett å glemme hvor utfordrende noe av det hun gjør faktisk er. 
Under låtene gjør gestikuleringer henne til en syngende yoga/pilates-instruktør. 
Gitarist, flugabonist og bassist Kristoffer 
Lo er likeså en opplevelse der han lager lyder og klanger man på plate ville forbigått som laptop-produsert. 
På scenen skjønner man enda mer hvilken funksjon han har. 
Dessuten er han i konstant bevegelse. 

Om man skal være litt grinete: 
Bandet spiller på den største scenen på Bergenfest. 
Lyden og låtene er absolutt klare for det. 
Ikke minst den voldsomme på flere måter radiohiten «Since Last Wednesday» og «Iran». 
Følelsen av å være på en veldig omfattende og ekstremt vellykket øving med noen tidvis forsteinede musikere dukker dog til tider opp i hodet. 
Og de sliter en del med lyden. 

Men det er jantete pirk. 

Jeg tipper nylig tillært internasjonal konsertarroganse - i kombinasjon med lett solstikk. 
Noen har skrudd bergenssola veldig sterkt på denne lørdagen. 

Slike uventede værfenomener kan sette ut noen og enhver. 

TOR MARTIN BØE 
