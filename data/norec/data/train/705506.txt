Underholdende tennis-drama
«Borg» tar oss med inn i garderoben og bak fasaden, og gir et fint bilde av hovedpersonene i en av tidenes mest omtalte tenniskamper. 

Borg Sjanger: 
Drama Skuespillere: Shia LaBeouf, Sverrir Gudnason, Stellan Skarsgård, Tuva Novotny Regi: 
Janus Metz Sverige, 2017 Lengde: 
1 t. 40 min. 
Aldersgrense: 6 år 

Den oppvoksende generasjon forbinder ham kanskje først og fremst med et underbuksemerke. 
Men da han var på toppen av sin karriere, var svenske Bjørn Borg en av idrettsverdenens superstjerner. 
Av en eller annen grunn har denne filmen fått navnet «Borg» i Norge, mens den originale tittelen er «Borg vs. McEnroe». 
Sistnevnte er langt mer presis, for selv om filmen handler aller mest om Bjørn Borg, er det den berømte Wimbledon-finalen mellom de to stjernespillerne i 1980 hele plottet er bygget opp rundt. 
De to ble i sin tid omtalt som is og ild. 
Den amerikanske utfordreren John McEnroe var viden kjent for sine raseriutbrudd, mens Borg var den som alltid holdt masken og framsto som iskald selv i kampens hete. 
Sverrir Gudnason er perfekt som den kjølige Borg, som lar seg oppsluke så fullstendig av kampforberedelsene at han er på nippet til å skyve alle sine nærmeste fra seg. 
Shia LaBeouf er tilsvarende god som den sårbare kruttønna McEnroe, og de skildrer på hver sin måte to personligheter som hater og frykter å tape. 

Regissør Janus Metz bygger opp historien ved å hoppe fram og tilbake i tid. 
På den måten får vi et godt innblikk i hvem de to spillerne er, hva som har formet dem, og hvorfor de har så ulikt temperament. 
Den unge Bjørn Borg spilles, passende nok av spillerens egen sønn, Leo Borg. 
Han gir et realistisk bilde av farens bakgrunn, blant annet av hvordan han i barndommen slet med å tøyle raseriet, men ble hjulpet og veiledet av talentspeideren Lennart Bergelin (Stellan Skarsgård). 

Svakheten med basert på en sann historie-filmer som denne er at de med en viss interesse for hendelsene som skildres, kjenner utfallet på forhånd. 
Det er en grunn til at sport i opptak ikke er noen stor publikumsvinner. 
Dette må selvsagt også «Borg» forholde seg til, men Metz klarer likevel å bygge opp en insisterende spenning rundt den avgjørende Wimbledon-finalen. 
Grunnen til at han lykkes, er nok først og fremst det grundige forarbeidet han har gjort med å la oss bli kjent med de to finalistenes sterke og svake sider. 
