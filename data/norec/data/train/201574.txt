PRØVEKJØRT:VW Passat, 7. generasjon 

Fornyelsen består for en stor del av masse tilgjengelig premium-utstyr. 
Men det koster... 

BARCELONA (DinSide Motor): 
VW Passat er, med så langt 15 millioner eksemplarer, blitt en av verdens store selgere siden den første, basert på datidens Audi 80, kom i 1973. 
Generasjon 2 kom i 1980. 
I 1988 fulgte generasjon nr. 3 som hevet bilen klart fra kompaktbil til mellomklasse (og sedan), og var et klart sprang fremover. 
Og det ble en svært tung bil. 

Fjerde generasjon som ble lansert i 1993 var en videreutvikling av 88-generasjonen og forbedret dennes svakheter. 
Det var i virkeligheten en kraftig oppgradering. 
Femte generasjon holdt det gående fra 1996 til 2004 med en kraftig oppdatering midtveis. 
Vi ser mange slike fortsatt på veien i Norge og i Europa. 

6. generasjon: 
Passaten som nå går av med pensjon ble, som stasjonsvogn, lansert så sent som i 2005. 
(Vår rapport fra den prøvekjøringen finner du her). 
På Paris-utstillingen for noen uker siden viste de frem det de kaller generasjon 7 (vår omtale her). 

Syvende generasjon 

VW presenterer i dag syvende generasjon Passat som en helt ny bil. 
Dem om det; etter å ha kjørt nykommeren på spanske veier har vi en relativt klar mening om hvor ny den egentlig er. 
Kortfattet: 
En svært bra familiebil er blitt noe bedre. 
Om den ser bedre ut med ny front og hekk får være opp til den enkelte å bedømme, men den er i hvert fall på linje med de fleste andre modellene i Volkswagens produktrekke. 
Bilen har uansett temmelig nøyaktig samme størrelse som forgjengeren med 477 centimeter i lengden (stasjonsvogn) og 182 centimeter i bredden. 
Plassforholdene er også de samme - og de er gode. 

Prismessig starter nye Passat på rett under 300.000 kroner, standardutstyrt. 
Prislisten er foreløpig ikke klar; den kommer vi tilbake til når det blir tilfellet. 

Alt likt 

Designmessig er det uniformisering som gjelder. 
Nå gjenstår bare Tiguan, Passat CC og kabriokupéen VW Eos – sistnevnte for øvrig en bil vi antakelig ikke kommer til å høre mye mer om i fremtiden da det i løpet av neste år vil komme en flunkende ny Golf kabriolet som vil overta sommerbilrollen hos Volkswagen. 

God bil, men... 

Men tilbake til nye Passat. 
Vi visste i stor grad hva vi kunne forvente etter å ha sett den på bilutstillingen i Paris, men ærlig talt trodde vi det kom til å bli et større sprang fremover enn det vi nå har kunnet konstatere. 
OK, Passat har lenge vært en av våre familiebilfavoritter og det er en meget god bil på mange områder. 
Den nye generasjonen har bygget videre på et godt grunnlag. 
Men i forhold til generasjonsskiftet av Golf, som jo også i bunn og grunn besto i å bygge videre på en vellykket basis, synes vi Volkswagen med nye Passat har hatt et overraskende lavt ambisjonsnivå. 
At en viss tysk presse skryter den opp i skyene som en ”nær premium”-bil stiller vi oss uforstående til (med unntak av utstyrslisten som er blitt ganske imponerende). 
Uansett: 
Premiumrollen har Phaëton og Touareg fortsatt enerett på innen VW-merket. 

Miljø-oppgradering 

Vi skal ikke være urettferdige: 
Nyheter har Passat 2011 å by på. 
Det er bare ikke de umiddelbart synlige. 
Miljømessig hevder 
VW at de har sørget for at det såkalte karbonavtrykket "fra brønn til hjul", altså hvor mye utslipp produksjon og bruk av bilen helt frem til skroting avstedkommer, er blitt klart lavere enn for forrige generasjon. 
Forbruk og utslipp fra de moderne motorene nye Passat er utstyrt med, er redusert med opp til 18%. 

Utstyrs-oppgradering 

Når det gjelder utstyr har vi her forklaringen på "premium"-omtaler her og der. 
Premium betyr som kjent det man betaler ekstra for, men rett skal være rett: 
Standardutstyret er også blitt jevnt over noe forbedret. 
Passat leveres i grunnivå, Trendline, mellomnivå, Comfortline og øvre nivå, Highline. 
Når det gjelder pakker og ekstrautstyr, er listen blitt lang og impponerer ved å ligne en god del på det man finner på biler av en høyere prisklasse. 
Som Mercedes, for eksempel, har nå Passat introdusert varsel for utilsiktet filskifte med automatisk oppretting i siste instans, tretthetsvarsler (med kaffekoppsymbol som i Mercedes E-klasse), antikollisjonsradar samt en "City Emergency" som i lave hastigheter griper inn for å hindre påkjørsel av bil foran - også om den står stille (Vi fikk prøve denne og det fungerte bra). 
Fotgjengergjenkjennelse slik Volvo har er imidlertid ikke inkludert. 
Også helautomatisk parkeringsassistent, slik vi fikk den introdusert med storebror Sharan for noen måneder siden, står på listen. 
En snedig løsning som er praktisk når bagasjeluken skal åpnes mens man har armene fulle er at man kan åpne den med foten fra undersiden på bilen. 

Selve bilen: Ny? 
Tja. 

Interiøret er ”helt greit” fortsatt. 
Det er rikelig med plass både foran og bak. 
Bagasjerommet er fortsatt blant de aller største i klassen med sine 603 liter (etter VDA-normen). 
Da vi satte oss bak rattet hadde vi problemer med å identifisere denne bilen som ”ny”, selv om midtkonsollen har ny layout og en analog klokke har dukket opp midt på dashbordet. 
(Denne var for øvrig belemret med reflekser som vanskeliggjorde avlesning det meste av tiden). 

God ergonomi 

Greit nok at man ikke skal bytte ut et lag som vinner, men allikevel – vi forventet noe nyere enn dette. 
Men det fungerer jo, dette trauste og seriøse interiøret og ergonomien og betjeningen er upåklagelig selv om vi hadde mye å utsette på navigasjonssystemet testbilene var utstyrt med. 
Det var mye upresis veihjelp i de tre forskjellige bilene vi prøvde og alle tre sendte oss ut på villspor ved et par, tre anledninger. 
Andre biljournalister som var med på lanseringen gjorde tilsvarende erfaringer. 
Vi skal til en viss grad godta som unnskyldning at det spanske veinettet er i kontinuerlig forandring, men det forklarer ikke alt. 
Når det gjelder det øvrige av medbragte systemer virket alt helt greit. 

Flere bilder: 

Ikke premium 

Kvalitetsopplevelsen ligger på det jevne i klassen, ikke mer. 
Verken materialkvalitet eller byggekvalitet/finish opplevde vi som bedre enn snittet i klassen og noen premium-følelse fikk i hvertfall ikke vi. 
Vi konstaterte både visse billig virkende plastmaterialer og enkelte uregelmessige sammenføyninger i grunnmodellen vi kjørte. 
At det skal ha dreid seg om såkalte "førproduksjons"-biler skal vi midlertidig godta som delvis forklaring, men vi kommer til å kikke bilene som kommer til Norge mot slutten av året nøye "etter i sømmene" når den tid kommer! 

Forbedret komfort 

Komfortmessig kan vi si VW har gjort fremskritt med nye Passat, men heller ikke her får vi inntrykk av noen radikalt fornyet bil. 
Støynivået er noe redusert – her hjelper mer støydempende materiale og lydisolerende vindusglass. 
Allikevel: 
1.6 TDI-motoren høres godt under belastning, og det er en motor som ofte trenger å tynes litt for å få god fremdrift. 
Rullestøy og vindstøy ble vi i liten grad belemret med; førstnevnte kan det bli mer av på norsk, grov asfalt. 
Kjørekomforten er i utgangspunktet god. 
Det er unødvendig og lite ønskelig å utstyre en utpreget familiebil som dette med sportsunderstell og lavprofildekk; for vår del synes vi standarddekk og understellsoppsettet som leveres på innstegsmodellen gir den beste komforten uten at kjøreegenskapene lider av det. 

Kjører godt 

Når det kommer til kjøreopplevelse er denne Passaten fortsatt meget god, og antagelig hakket bedre enn forgjengeren, uten at vi hadde mulighet til å konstatere dette ved å presse bilen til grensene. 
Det betyr lett understyrt til nøytral, betryggende og forutsigbar oppførsel på veien. 
Altså akkurat slik en moderne familiebil bør være – og selvsagt med elektronikken som stabiliserer og hjelper til hvis føreren har feilbedømt situasjoner i trafikken. 

Noe spe innstegsdiesel 

På papiret er Passat med 1.6TDI på 105 hester et relativt attraktivt tilbud og greier å havne såvidt under 300.000 kroner i fra-pris. 
Uten å påstå at det dreier seg om undermotorisering, er dette etter vår mening litt traurige saker, særlig hvis bilen skal lastes opp med familie og bagasje. 
På papiret ser det bra ut med et dreiemoment på 250 newtonmeter mellom 1.500 og 2.500 omdreininger, men vi opplevde likevel motoren som temmelig tom i det lavere turtallsregisteret og krypkjøring er ikke en øvelse Passat setter pris på med denne motoren. 

Mest aktuelle motorer i denne omgang: 

Flott bensinalternativ 

Nye VW Passat med den litt skuffende 1.6 TDI-motoren og BMT (BlueMotion Technology) klarer seg med 0,42 liter dieselsuppe per mil og slipper bare ut 109 gram CO2 per kilometer. 
Prisen på denne bilen, som stasjonsvogn, starter som nevnt på rett under 300.000 kroner. 
Da ville vi foretrukket bensinalternativet, som har en omtrent tilsvarende prislapp. 
For selv om 1.4 TSI med 122 hester har noe høyere forbrukstall, har den en mer stillegående, kultivert og allikevel harmonisk og kraftfull motor som de fleste vil trives bedre med i hverdagen. 

Flere gode motorer 

Selvsagt kommer også nye Passat med velkjente motorløsninger med litt mer futt. 
På dieselfronten er den nå godt innkjørte 2.0 TDI med sine 140 hester og fyldige momentkurve (320 Nm hvorav det meste tilgjengelig over et bredt register), tilgjengelig. 
Vi kjørte den enda kraftigere 170 hesters-versjonen av denne med DSG (dobbeltkløtsjgirkasse) og et høyt utstyrsnivå. 
Da blir Passat en meget kapabel og imponerende milsluker - men vi snakker ikke lenger folkelige priser. 
Det samme gjelder den utmerkede 1.8 TSI-motoren som yter 160 hester og har en rund, myk og kraftfull karakter med sine 250 newtonmeter tilgjengelige fra 1.500 til 4.200 omdreininger. 

Skuffelse til tross: 
En god bil 

Det var etter prøvekjøringen ikke opplagt at denne bilen skulle få terningkast fem. 
En sterk firer var nærliggende grunnet en viss skuffelse når det gjelder graden av fornyelse. 
Det blir en relativt svak femmer i stedet. 
Det er det sterke utgangspunktet arvet fra forrige generasjon som redder helhetsvurderingen: 
Romslighet, ergonomi og gode kjøreegenskaper. 
I tillegg kommer forbedringer på komfortsiden og tidsriktig oppgraderte verdier på miljøsiden, muligheten til å velge svært gode motoriseringer og tilgjengelighet av mye nytt og avansert ekstrautstyr - noe nyttig, noe mindre nyttig. 
Dermed havner vi til syvende og sist på fem på terningen, men det var altså på hengende håret. 

Nye Passat lanseres samtidig som sedan og stasjonsvogn og de første leveringene vil skje i løpet av desember. 

DinSide kommer tilbake med mer om versjonene som blir tilgjengelige i Norge med motorer, utstyr og priser. 
