Mørke skyer på den blå pophimmelen
En variert plate som viser bredden i det som I Was A King behersker til fulle. 

På debutalbumet spilte I Was A King rufsete pop, flørtet med Teenage Fanclub og hadde besøk av Sufjan Stevens. 
Neste utgivelse var varmere, med spor av Beach Boys og Byrds. 
Så hentet de inn Norman Blake fra Teenage Fanclub og eksentrikeren Robyn Hitchcock til album nummer tre. 

På fjerde forsøk vandrer de videre på popstien, denne gang med trommisen Bill Rieflin som reisefølge. 
Amerikaneren har tidligere ledsaget band som R.E.M, Nine Inch Nails, King Crimson og Swans. 

Et tegn på statusen til I Was a King – annet enn celebre gjester – er at de kan få Tore Renberg til å forfatte presseskrivet. 
Han skriver at den landlige nostalgien og drømmende gleden denne gang er supplert med et urbant, syntetisk mørke og en illusjonsløs sorg. 

Vi snakker altså om mørke skyer på bandets sommerblå himmel. 
Dette veies opp av at Anne Lise Frøkedal får en større plass ved mikrofonen. 
Hun har stått noe i skyggen av egersunderen Frode Strømstad, men viser nå at I Was A King er mer enn et enmannsprosjekt med vekslende besetning. 
Bassist Ole Reidar Gudmestad har også vært med en stund, mens Riefin trolig tilhører den mer sesongbetonte delen av bandet. 

Strømstad og Frøkedal har stemmer som glir inn i hverandre, men tredjekuttet "Pet cemetary" er fullt og helt hennes. 
Ledsaget av piano og strykere framfører hun en nydelig sang som kunne tilhørt Magnetic Fields. 
Den kommer som en kontrast til det drømmende åpningskuttet "Graveyards" og skurringen av synther og gitarer i "Oslo share". 

"Monsters" er lysere enn tittelen skulle tyde på, men har mørke striper. 
"Procrastine song" åpner med linjen " There's too much sugar in the coffee ", og "One of us" tyder også på at tingene ikke går helt på skinner: 

You better wish that 

one of us is wrong 

But now everyone is right 

and it's quiet in our home 

Med synth, markert bass og tunge trommer er låten et langt steg i retning av dansegulvet. 
En ny vei å gå for I Was A King og valgt som første single. 

"Al" er et lynraskt tilbaketog til gamle tomter, med 1 minutt og 44 sekunder Teenage Fanclub-øs. 
Vakre "Best wishes" er enda et halvt minutt kortere. 

Gitarene og harmoniene er på plass på "Bygdøy 30", og sommerfølelsen preger "Redecorate". 

Sistekuttet "Isle of yours" varer nesten seks minutter. 
Uforskammet lenge til I Was A King å være, men ikke mer enn sangen fortjener. 

En variert plate som viser bredden i det som I Was A King behersker til fulle. 

Beste spor: 
"Oslo share", "Pet cemetery", "One of us", "Al", "Isle of yours". 
