Fotball på syre
«Mario Strikers Charged» er fotball slik fotball skal være: gøy. 

Fotballspill handler som regel om å gjenskape sporten ned til hver minste detalj, noe som har resultert i knallserier som «FIFA» og «Pro Evolution Soccer». 

Men felles for disse seriene er at hvis du ikke er særlig interessert i fotball, blir det som skjer på skjermen fort kjedelig, uansett hvor realistisk det ser ut. 

«Mario Strikers Charged» er ikke slik. 

Her er svetteperlene på Ronaldhinos panne byttet ut med sopper og bananskall, banene er omgitt av et elektrisk gjerde, og gjør du alt riktig kan du bombardere målet med fotballer og score seks mål på et skudd. 

Litt mer actionfylt enn tippeligaen, med andre ord. 

Spillet styres med Wiimoten og Nunchuck-kontrolleren til Wii, og bør være en pekepinn til alle som lager Wii-spill i hvordan man skal bruke disse. 

Rister man lett på Wiimoten takler man, og de eneste gangene man må peke Wiimoten på skjermen er når man må redde en serie superskudd. 
Det føles intuitivt og ikke så anstrengende som de mange Wii-spillene som tvinger deg til å peke på skjermen konstant. 

Kontrollsystemet er såpass stramt, at det hele blir kjapt, frenetisk, og veldig gøy. 
Det er som en blanding av slåssefavoritten «Super Smash Brothers» og «FIFA». 
Mot andre mennesker er dette en perle av et spill, med masse høydepunkter i hver eneste kamp. 

Og det er også spillets svakeste element, for alene blir det rett og slett litt stusslig. 

Heldigvis har Nintendo endelig fått dreisen på onlinebiten sin, for «Mario Strikers Charged» er det første Wii-spillet man kan spille mot andre over nett. 

Og det fungerer. 
Kanskje ikke så brukervennlig og glatt som man er vant til på Xbox Live, og det er litt kjedelig å ikke ha muligheten til å kommunisere med motstanderen under en kamp, men man får i hvert fall spilt mot andre. 

«Mario Strikers Charged» er et fotballspill laget på dataspillenes premisser, der realisme har blitt ofret til fordel for et kjapt og intuitivt kontrollsystem, kaos og moro. 
Har du gått lei av å spille «Wii Sports» med vennene dine, kan du trygt investere i dette. 

Nintendo Wii-spillet Mario Strikers Charged gir deg en ny - og svært vellykket - vri på fotballsporten. 
