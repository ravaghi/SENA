BenQ DW1600A
BenQ er nå klar med sin 16x DVD-brenner, og jo - den er aller raskest. 
Men det er mer å si om denne brenneren. 

Det er ikke lenge siden vi testet Plextor sin 12X brenner, så dukker BenQ opp med sin 16X. 
Dette er sannsynligvis den raskeste hastigheten optiske media kan håndtere i overskuelig framtid. 
Dataraten på denne hastigheten er hele 22 160 KB/sekund. 

LES OGSÅ: 

Det er ikke så veldig lenge siden dette var en respektabel skrivehastighet for harddisker, og det er imponerende prestasjon å få til denne ytelsen på et rimelig, flyttbart medium. 

Allsidig brenner? 

BenQ DW1600A skriver altså DVD med opptil 16X, og leser med opptil 16X, i følge spesifikasjonene. 
Dessuten brenner og leser den CD på 40x. 

Den støtter også brenning av DVD-plater med "dual layer" eller DL, men her er hastigheten oppgitt til med beskjedne 2,4X. 
Disse platene er ikke lette å få tak i, og vi har ikke testet dette. 

Det som imidlertid ikke støttes, er -R formatet. 
Dette var også tilfellet med DW800A, den forrige modellen fra BenQ, men denne kunne oppgraderes med en ny firmware som man kunne kjøpe på nett. 
Denne muligheten kommer i august for DW1600A, og vil være gratis, får vi opplyst. 
Brennerne som produseres fra august vil da også ha støtte for -R som standard. 

Fremdeles er DVD-R generelt noe rimeligere enn DVD+R, men de som krever de raskeste brennerne har ikke noe valg, det er på +R de raskeste platene finnes. 

Riktignok ligger ikke Plextor sin 12X så langt bak i ytelse også på DVD-R, så det finnes alternativer for de som også krever kompatibilitet. 

Målinger 

Vi testet med de samme platene vi brukte i testen av Plextor PX-712A. 
Disse godkjente brenneren som støttet for 16X i Nero. 

2 GB var bare 1 sekund raskere enn Plextor, med 3:40 mot 3:41. 
Men den forrige brenneren fra BenQ klarte "bare" 4:23 på 2 GB, så det er klar framgang. 

Først på 4 GB ble forskjellen tydelig, med 5:43 mot Plextors 5:58. 

Også på DVD+RW var BenQ vesentlig raskere enn Plextor, med 6:53 mot 7:50. 
Men dette er samme ytelse som den forrige BenQ-brenneren. 

CD-brenning ble unnagjort på 3:13, som er kurant. 
Her vant Plextor med 2:54 som er den raskeste i testen. 

Ripping av musikk-CD var i toppklasse, med 2:38 mot Plextor 2:32. 
Marginal forskjell, med andre ord. 

Programvare 

I retail-pakken følger det med kabel, skruer og følgende programvare: 

Sonic Record Now 7.1 Sonic DLA 4.9 Intervideo WinDVD 4.0 Intervideo WinDVD Creator Plus 2.0 BenQ exclusive Qvideo 2.0 BenQ Book type management 8.2 

Vi har ikke testet programvaren. 

Konklusjon 

BenQ leverer enda en gang en brenner med ytelse helt i toppsjiktet. 
Den eneste innvendingen er manglende støtte for -R, men noe stort problem er det neppe. 

Norsk importør av BenQ er EET, som vet hvilke forhandlere som selger produktene. 
