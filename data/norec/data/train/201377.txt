19"Samsung SyncMaster 931c 

Lekker i lakk, med stor fargedybde og enorm dynamisk kontrast pluss ultrarask respons - vi har testet Samsungs nyeste 19-tommer. 

De nye skjermene som kommer indikerer at det er en endring på gang når det gjelder både egenskaper og design. 
Trenden fra flat-TVene har tydeligvis også smittet over på sine mindre slektninger, vi snakker om blank sort lakk som en vesentlig og iøynefallende del av designet. 

LES OGSÅ: 

Tidligere var det tynnest mulige rammer som gjaldt, at det var selve skjermen som sto fram. 
Dette ser vi nå mest på de profesjonelle skjermene som inngår i et flerskjermsoppsett. 
De enkeltstående skjermene blir stadig mer "festkledd" med blank lakk og sølv. 
Får vi nå litt edelt treverk, litt kobber og gull så kan snart skjermen plasseres oppå flygelet... 

Det siste året har responstid vært buzz-word når det gjelder LCD-skjermer. 
Det blir liksom lettere å selge når man har et tall å slå i bordet med. 
Men bildekvaliteten har ikke vært så vanlig å tallfeste, terminologien er ukjent for de fleste og det er dessuten mange ytre faktorer som spiller inn. 
Belysning i butikken, bildematerialet som vises, og ikke minst vinkelen på skjermen. 
De på øverste hylle hos Elkjøp og andre storbutikker ser ofte rare ut på grunn av den ugunstige betraktningsvinkelen. 

En måte å tallfeste en viktig del av det som utgjør bildekvaliteten er hvor stor del av farge-gamut'en skjermen kan vise. 
Farge-gamuten er fargeomfanget vi kan se, og jo større del av denne skjermen kan gjengi jo mer naturtro vil resultatet kunne bli. 

Dette aspektet fremhever Samsung hos sin nye skjerm, i tillegg til kort responstid og høy kontrast. 
Da beveger vi jo oss i riktig retning, og Samsung har lagt ned stor innsats i dette, med Color Innovation som bruker CCFL (Cold Cathode Fluourescent Lamp) bakgrunnsbelysning skal hele 97% av fargegamuten dekkes. 

Hvordan er så resultatet i praksis? 

Enkel og elegant 

Samsung SyncMaster 931Cer en 19-tommers skjerm med oppløsning på 1280x1024 som først og fremst er beregnet på gamere, og gjerne de som også er interesert i bildebehandling. 
Skjermen kommer med en svært enkel rund fot, den eneste formen for justering er at det er mulig å vippe skjermen litt for- og bakover. 
Kanten er skinnende blank, mens den litt nedsenkede overflaten er matt. 

Skjermen er som nevnt utført i sort, blank plast med en sølvfarget list i front med matchende av/på knapp, og matt sort bakside 

Alle vi har vist skjermen til har gitt uttrykk for at den ser elegant/stilig ut, og vi er i grunnen enige, selv om vi i prinsippet foretrekker tynnest mulig og svært diskrete rammer rundt selve skjermpanelet. 

Betjeningen skjer med knapper på undersiden av skjermen, og merkingen i det sølvblanke feltet er tydelig. 

Tilkoblingene er VGA og DVI, det er intern strømforsyning. 

Bildekvalitet 

Man ser med en gang at skjermen har intense farger og høy dynamikk. 
Lilkevel var den i utgangspunktet svært rødllig, der hvor vi hadde ønsket en valør mer i retning av oransje. 
Dette kan til en viss grad justeres, men likevel var tendensen til stede. 

Den enorme kontrasten som er oppgitt er dynamisk, det vil si at på stillbilder er det ikke noe spesielt å hente sammenlignet med mange andre gode skjermer i samme prisklasse. 
Derimot under dynamisk materiale, som spill og film, så kommer dette fram i større grad. 

Men vi må likevel si at vi ble skuffet over betraktningsvinkelen. 
Den er oppgitt til 160 grader, men man merker fargeforandringer før man kommer så langt. 
Og da faller dette med fargeomfanget bokstavlig talt ut av bildet. 

Responstiden er upåklagelig, den er oppgitt til 2 ms og er knapt synlig. 

Konklusjon 

SynMaster 931c er en lekker skjerm, med gode kvaliteter innenfor visse rammer. 
Dette innebærer at du må ha muligheten til å plassere skjermen slik at den viser seg fra sin beste vinkel. 
De store justeringsmulighetene mangler når det gjelder plassering, men skjermen har på sitt beste et bilde som matcher designet. 
