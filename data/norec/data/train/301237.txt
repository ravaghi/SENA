Vond å vende
«Hundreåringen som klatret ut av vinduet og forsvant» minner om hvorfor amoralske mennesker er så underholdende. 
På film, altså. 

FILM: 
Amoralske mennesker er ikke så lette å hanskes med til vanlig. 
Men de er gode å ha i film- eller bokform. 
Den som ikke holdes igjen av samme anstendighetshensyn som andre, får et særeget, ofte befriende usentimentalt perspektiv. 
Slik sett er et en svir å følge hundre år gamle Allan (Robert Gustafsson) i den påkostede filmatiseringen av den burleske suksessromanen «Hundreåringen som klatret ut av vinduet og forsvant». 

Det er bare å håpe at Gustafsson hadde med seg en tykk, god bok til de tusener av timer han må ha tilbrakt i sminkestolen, men resultatet er da også overbevisende: 
Gustafsson ser virkelig ut som en hønngammel versjon av seg selv - i større grad enn for eksempel Leonardo diCaprio gjorde i «J. 
Edgar», som var Hollywoods alderssminkemessige prestisjeprosjekt for to år siden. 

Fin fryktløshet 

Etter at Allan har krabbet ut av vinduet og stukket av fra aldershjemmet, snubler han over både millionutbyttet fra en narkohandel og et nytt sett av venner og oppdager at det finnes vendepunkter i livet også etter fylte hundre. 
Samtidig gjenforteller han historien om sitt eget eventyrlige liv, der en forkjærlighet for sprengstoff og en generell skuldertrekkende fryktløshet brakte ham i nær berøring med århundrets største personligheter og begivenheter. 

Litt pliktløp 

Den delen av filmen som handler om fortiden føles i blant som noe av et pliktløp, der det lages film for et publikum som har lest boken og forventer å få servert yndlingsscenene derfra. 
Men regissør Felix Herngren har et godt grep om den mørke komikken og ikke minst god musikalitet. 
Her er flere flotte små øyeblikk, for eksempel en ørliten omvei av en bihistorie med en narkolanger med kjærlighetssorg, som blir morsom på grunn av den gode timingen i skuespillet og klippen. 

Andre skuespillere lykkes ikke like godt i å lage tilstrekkelig tydelige skikkelser. 
Men Robert Gustafsson bevarer sin barneaktig lakoniske mine gjennom møtene med diktatorer, drapsmenn og elefanter. 
Det er et fint, skrått blikk å se verdenshistorien gjennom. 
