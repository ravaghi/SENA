John Frusciante:«Shadows Collide With People» 

(Warner) 

Fengslende fra Red Hot Chili Peppers-gitarist. 

Red Hot Chili Peppers-gitaristen John Frusciante er en original musiker og låtskriver som har fått fritt spillerom på «Shadows Collide With People». 
Det har resultert i et knippe fengslende låter fra en mann som har sett døden i hvitøyet. 

John Frusciante var sterkt delaktig i Red Hot Chili Peppers-klassikeren «Blood Sugar Sex Magic» før han forsvant i 1992, bare 21 år gammel, men allerede en tung heroinist, som brukte de neste seks årene på å tegne og male seg ut av galskapen. 

«Shadows Collide With People» er Frusciantes fjerde soloutgivelse, men denne gangen har han stort sett lagt sine sære og obskure tilbøyeligheter på hylla og kommet ut av studio med sanger av det melodiøse, lavmælte, litt skakke og bittersøte slaget. 

Albumet virket først ujevnt, men det har vokst kolossalt. 
John Frusciante har skrevet sangene med både hjerte og instinkt. 
Noen av dem, som «Song To Sing When I'm Lonely», «Time Goes Back», «Water» og «In Relief», er så kanonbra at det bare er å bøye hodet i ren beundring. 

ESPEN A. HANSEN 
