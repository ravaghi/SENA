Soul-bror nummer én
Kompromissløse hiphop-perler for selektive ører. 

Debatten rundt hvorvidt Eivind Øygåden er landets beste engelskspråklige MC eller ei, har for lengst måtte vike for spørsmålstegnet rundt telemarkingens evne til å lage sterke låter med sin gudebenådede flow. 
Kompromissløst fritt for hit-forsøk, og i et organisk hiphop-landskap som får forvirrede trap-fans med høyere utdannelse til å rynke på nesen, avfeies 29-åringens rapmusikk av enkelte som pretensiøs flinkismusikk. 

Selvfølgelig lite annet enn historieløse blinkskudd i en rap-samtid som litt for ofte belønner medioker ignoranse. 
Er du derimot ute etter quick fixes og repeterte radioformler, har «Every Eye» ingenting å gjøre i headsettet ditt. 
Isteden setter åpningssporene «Now You See Me» og «Monitor» standarden for en skive mer laget for tilbakelente fridager, sofaer og jointer enn turn-up, og et tekstunivers som beveger seg befriende unna bravado og tenåringsnostalgi. 

Ledet av samplet visdom fra både kokker og malere, filosoferer Ivan Ave om livet over grønt-duftende beats signert anerkjente produsentvenner som Mndsgn, Dâm-Funk, Kaytranada, Like (Pac Div), Fredfades og Yogisoul. 

På fabelaktige «Bike Lock» trer rapperen for alvor inn i et soul-landskap han lett kan utforske nærmere, mens «One Eye», «Running Shoes» og «George Dukes» får en til å føle at sommerens festsesong ikke kan komme fort nok. 

«Every Eye» handler likevel mindre om enkeltspor enn en helhetlig opplevelse, mesterlig utført fra start til slutt for tålmodige og selektive ører. 
En sofistikert samling låter som ikke gjør nok ut av seg til å havne i rampelyset, men garantert vil tåle tidens tann. 
