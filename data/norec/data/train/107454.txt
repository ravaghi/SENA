Belle & Sebastian:«Push Barman To Open Old Wounds» 

(Jeepster) 

Godlynt samling fra et band det er umulig å mislike. 

Siden midten av nittitallet har dette opprinnelige syvpersonersbandet bestående av studenter fra Glasgow gledet oss med søte, melankolske og delikate melodier med sterke sekstitalls-islett. 
Indie-popen ville aldri ha vært det samme uten dette bandet. 

Denne dobbeltplaten henter stoffet fra de syv EP'ene samt singlene utgitt på plateselskapet Jeepster, som Belle & Sebastian lojalt fulgte helt frem til 2003. 
Riktignok kan Stuart Murdochs stemme bli i overkant forsiktig og naiv gjennom 25 låter, men som innføring til et av de mest intelligente pop-bandene fra 
De britiske øyer de siste ti årene funker «Push Barman To Open Old Wounds» likevel aldeles utmerket. 
