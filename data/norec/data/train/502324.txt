Fremmedgjort i Disneyland
Temaer som kapitalismekritikk og hvithetstyranni er bra. 
Forestillingen er ikke like spennende. 

I forestillingen «Princess» har de to filippinske scenekunstnerene Eisa Jocson og Russ Ligtas kledd seg ut i Snøhvits klassiske kostyme i gult og blått. 
De har matchende sløyfer i håret. 
De kikker tomt ut på salen. 

Forestillingen kritiserer den kulturelle forflatningen Disney står for, men det er også en forestilling om hvithet, kolonialisme og arbeid. 
«I am White! 
Snow White», sier de til publikum. 
Om og om igjen. 

Princess er del en av det todelte prosjektet «Happyland». 
Dette er slagordet til Disneyland, men paradoksalt nok også navnet på en slum i Manilla. 

Eisa Jocson er en kunstner som i flere av sine verk er opptatt av globaliseringens baksider og hva slags fantasier underholdningsbransjen leverer. 
Det er altså spesielt Disney som får gjennomgå i første del. 

Scenerommet er nakent, og de to utøverne står på et hvitt underlag som er dratt ned fra taket. 

De tar arketypen Snøhvit ut til det parodiske. 
Med lyse stemmer og en overhøflig tone danser de og spretter ubekymret rundt. 
Men i bakgrunnen ligger en svakt knitrende og uharmonisk lydkulisse. 
Ting er altså ikke sånn som det ser ut. 

Forestillingen baserer seg på gjentagelser, og her ligger også det humoristiske potensialet. 

Med små nyanser endrer innholdet seg litt og litt etter hver gang det blir sagt høyt. 
Den koselige tonen føles etterhvert mer og mer forvrengt og anstrengt. 

I en lengre seanse går de rundt i salen og småsnakker med publikum, komplimenterer og fniser. 
Før uungåelig 
Snøhvit klikker av sitt eget flink pike syndrom og de lyse stemmene brått blir strenge, mørke og desperate. 

Man forstår allerede i forestillingens fem første minutter hvordan dette vil gå. 

Ideen om å vri på Disneys karakterer for å kritisere kapitalismen er langt fra nyskapende. 

Det kjennes nesten litt forslitt, spesielt etter kunstnerens Banksys mangeårige kritikk av kommersielle symboler. 

Den danske regissøren Christian Lollike var i Bergen under Festspillene for noen år siden, der forestillingen «All My Dreams Come True» skulle ta et «oppgjør med normalitetstyranniet». 

Også han stilte spørsmål ved hva slags verdier fortellingene til Disney representerer. 
Den var mye villere enn dette. 

Her finnes det likevel et ekstra lag med kritikk, en viktig dimensjon, som handler om kapitalismens mørke bakside. 

Det handler om hvordan mange filippinske arbeidere utnyttes generelt, og i Disneyland i Hong Kong spesielt. 
Disneys prinsesser er oftest kritthvite og har nøyaktig like kropper. 
Utnyttelsen blir spesielt synlig, når man ser disse to skuespillerne i aksjon. 

Forestillingen er relevant, og er rar på den gode måten. 

Men likevel kjennes det ikke som budskapet er bearbeidet nok scenisk. 
Ideen deres når ikke potensialet som ligger i temaet, og fremmedgjøringen kunne vært enda sterkere. 

«Princess» er en del galskap, men langt fra nok. 
