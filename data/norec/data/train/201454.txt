PRØVEKJØRT:Peugeot 508 

Tenker du på å kjøpe en Volvo V70? 
Du kan faktisk også vurdere Peugeots nye 508. 

ALICANTE (DinSide Motor): 
Peugeot har hatt et godt år i 2010 og de håper selsagt det kommer til å fortsette i 2011. 
Det burde det etter vår mening være gode muligheter for; modellrekken forsterkes nå ytterligere, og det med et produkt som burde treffe midt i blinken for det norske bilpublikum - vi snakker om nye Peugeot 508. 

De har fått det til 

Vi så frem til å kjøre denne, den virkelige etterfølgeren etter den forrige Peugeoten som virkelig hadde suksess i den svært konkurranseutsatte mellomklassen, nemlig 406. 
Og nå kan vi konstatere: 
Løven er omsider tilbake med en konkurransedyktig utfordrer i mellomklassen. 
VW Passat, Ford Mondeo & Co: 
Se opp! 

Vårt førsteinntrykk er nemlig av en meget velkjørende, romslig kvalitetsbil til en hyggelig pris - stasjonsvognen med en meget god dieselmotor starter på 287.000 kroner. 
Og det er like mange suksessfaktorer i denne klassen. 
Dette er også en klar utfordrer til Volvo V70, som på sin side har hatt suksess i kampen mot Toyota Avensis og de ovennevnte brødrene takket være en økonomisk dieselmotor - for øvrig i slekt med den som sitter i 508. 

Mer forsiktig 

Designen til nye 508 kan, i motsetning til hva tilfellet var med forgjengeren, utgående 407, kalles konsensuell. 
Bilen er velproporsjonert, men uttrykker en mindre markant personlighet. 
Den fremstår som mindre ”sær”, noe som for øvrig er en generell tendens hos de franske produsentene - det gjelder både Citroën C5 og Renault Laguna. 
Peugeot er generelt blitt mer forsiktig i designen – noe som også kan ses i fornyelsen av kompaktbilen og Golf-konkurrenten 308. 

Peugeot 508 plasserer seg i den ”nye” mellomklassen, som har overtatt rollen de såkalte storbilene eller den øvre mellomklassen hadde til begynnelsen av vårt århundre, biler som Opel Omega, Ford Scorpio, Volvo 940 og Saab 9000/9-5. 
Vi anser i denne sammenheng premium-merkene for å være utenfor denne konkurransen, med unntak av de aller rimeligste innstegsmodellene. 

Realistiske ambisjoner 

508 er ingen etterfølger etter 607, som markerer slutten for Peugeot på forsøkene på å konkurrere med Mercedes og dess like. 
De har innsett at med unntak av visse franske kundekategorier var det fåfengt. 
På spørsmål fra en journalist under lanseringen, om hvorfor bilen ikke kommer med en stor bensinmotor – V6 eller V8, var svaret utvetydig: 
Peugeot har ikke noe å gjøre i konkurranse med den typen biler. 
Dette passer godt med den generelt mer nøkterne og forsiktige fremtoningen: 
Her skal det hovedsakelig satses på å skape seriøse alternativ til det beste i klassen. 
Dette er altså en bil som erstatter, og tilbyr en god del mer enn, den utgående 407. 

Større, men lettere 

For det første gjelder dette dimensjonene. 
508 er en stor bil – noe større enn Passat og omtrent på nivå med Mondeo. 
Stasjonsvognen er 481 centimeter lang, 185 centimeter bred og den har en høyde på 149 centimeter. 
Samtidig - og her er det nyttige i å ha et nyutviklet produkt ut i 2011; teknikkene for å kunne produsere lettere biler uten å svekke strukturen eller renonsere på forventet sikkerhet og komfort er nå kommet mye lenger enn for få år siden. 
Dermed er faktisk 508 lettere enn forgjengeren 407, og også lettere enn en god del konkurrenter. 
Egenvekt fra 1.410 kilo er relativt moderat i denne klassen i dag. 

Forventninger bekreftet 

Har de så lykkes med det med sin nye modell Peugeot 508? 
Vårt svar er i all hovedsak, og som vi indikerte ovenfor, et klart ja. 
Våre førsteinntrykk bekreftet de forventningene vi hadde før lanseringen og vi har fått kjøre et utvalg av motorer, både som stasjonsvogn og sedan. 
Noen annen karosseriform er ikke planlagt på dette tidspunkt. 
Nisjeproduktene RCZ, 308 CC samt pseudo-SUVen 3008 og familiefrakteren 5008 kan tilfredsstille Peugeot-kunder med andre behov. 

Høyverdig interiør 

Interiøret bekrefter at Peugeot satser på å menge seg med de beste når det kommer til kvalitet, noe vi har kunnet konstatere både med de ovennevnte 3008 og 5008. 
Det hele virker mer solid og velbygget enn før, materialvalg og sammenføyninger inngir tillit og stilen finner i hvertfall vi nøkternt (igjen) elegant. 
Instrumentpanelet er oversiktlig, men i de mer velutstyrte versjonene virker det som om planleggerne er blitt litt tatt på sengen når det gjelder plassering av knapper og kommandoer; i alle fall har de måttet ty til "Lexus-løsningen" med en ekstra skuff til venstre for rattet for å få plass til alle knappene. 
(Som Head-up-displayet eller projisering av essensiell informasjon i synsfeltet). 

God plass til folk og bagasje 

Plassforholdene er meget gode. 
Også storvokste personer finner seg til rette i baksetet. 
Klaringen over hodet på stasjonsvognen er hakket bedre da den ikke har en like fallende taklinje som sedanen, men også i sistnevnte kan personer på opptil litt over 190 centimeter sitte greit. 
Bagasjerommet er stort - på stasjonsvognen snakker vi om 560 liter i henhold til VDA. 
Det er større enn i Mondeo, men ikke riktig like stort som i Passat og uslåelige Skoda Superb Det burde duge for de fleste. 

Fornuftig motorisering - bensin 

Når det gjelder gangkultur og lydkomfort er det ingen tvil om at de moderne bensinmotorene er blitt best igjen. 
Disse har dessuten lavere utslipp av skadelig nitrogenoksid (som er en faktor ved dannelse av smog) og skadelige bittesmå sotpartikler enn det dieselmotorene har. 
508 kommer med to varianter av den utmerkede 1.6-motoren utviklet i samarbeid med BMW. 
Vi kjørte THP-versjonen på 156 hestekrefter og fikk bekreftet våre tidligere gode inntrykk av denne. 
(Les mer om det her). 

Motoren er siden blitt ytterligere forbedret og glir greit inn i 508. 
Draget er sterkt og vedvarende; de 240 newtonmeterne stiller tidlig opp (1.400 omdreininger), og mange av dem holder det gående til langt opp i registeret. 
Den kombinerer på mange måter fordelene med dieselmotoren (kraftutvikling i mellomregisteret) og bensinmotoren (utholdenhet til høye turtall - i dette tilfellet ikke langt fra 7.000 omdreininger, fikk vi oppleve. 
8,8 sekunder fra 0-100 er sprekt nok, men forteller bare en liten del av historien. 
Forbruk ved blandet kjøring: 0,65 liter per mil. 
Motoren finnes også i en rimeligere VTi-versjon på 120 hester som kombineres med den halvautomatiske EMG-girkassen (robotisert kløtsj - altså ingen pedal - og mulighet for manuell eller automatisk giring). 

Fornuftig motorisering - diesel 

Prisvinneren blant 508-versjonene er naturlig nok den med liten dieselmotor. 
Men motoren er sterk nok den, opplevde vi, og drivlinjen i denne bilen gjør at den unngår å føles på grensen til undermotorisert - i motsetning til eksempelvis Volvo V70 1.6 DRIVe. 
Motoren er kultivert og har godt skyv gjennom et bredt register. 
Dette er en videreutviklet versjon av 109-hesteren og dreiemomentet er nå 270 newtonmeter og 285 med overboost i versjonen med EMG-girkasse. 
Denne girkassen er for øvrig blitt merkbart forbedret i forhold til utgaver vi har testet tidligere, og kjøringen blir nå en del mindre rykkete når man kjører den i automatmodus. 
Uansett er det bedre å bruke hendlene på rattet utenom køer og bykjøring. 

Vi kjørte også versjonen med 2.0 HDi og 140 hk/320 newtonmeter og det er en utmerket konkurrent til Volkswagens 2.0 TDI med 140 hk, seig og råsterk og med utmerket gangkultur - men vi synes ikke økningen den gir i ytelser er verdt de 50.000 kroner ekstra utløst hovedsaklig av tilleggsavgifter på vekt og effekt. 

GT 

Vi kjørte også 2.2 
HDi GT med 204 hestekrefter og 450 newtonmeter. 
Det er en bjørnesterk motor og kombinert med automatkassen på seks trinn greier den 0-100 på 8,4 sekunder, men oppleves som en virkelig racer takket være mye krefter og bredt effektivt arbeidsregister. 
Når man engang måtte erstatte en ypperlig V6 som i denne omgangen utgår, kunne man gjort det adskillig dårligere enn dette. 

Kjøring: 
Det beste siden Mondeo 

Vi ble riktignok bortskjemt under prøvekjøringen da vi fikk starte med toppversjonen - i det minste inntil videre - GT med 2.2 
HDi dieselmotor på 204 hestekrefter (denne erstatter den tidligere V6-motoren som et ledd i tendensen mot mindre volum i forhold til effekt og ytelser). 
Denne versjonen har en forsterket forstilling i forhold til de andre versjonene og vi opplevde den da også som svært velkjørende med utmerket kursstabilitet, fin styrepresisjon og agil svingvillighet. 
Meget begrenset understyring, men gode tilbakemeldinger gjennom styringen, kompletterer bildet av en riktig så kompetent kjøremaskin. 

Versjonene med mindre motorer skuffet ikke de heller, selv om vi ante en noe lettere og hakket mindre presis respons på styreimpulsene. 
Allikevel, også disse variantene bekrefter at Peugeot har jobbet med å få til en kombinasjon av presise, gode og dynamiske kjøreegenskaper som man skal være temmelig kresen for ikke å være fornøyd med i denne klassen. 
Vi er av den oppfatningen at 508 er svært nær de klasseledende kjøreegenskapene til Ford Mondeo. 

Mer "tysk" komfort 

Det slo oss ganske raskt at denne bilen også når det gjelder komfort bekrefter tendensen fra 3008 og 5008 - stivere oppsett enn tidligere og mindre av den utpregede "franske" komforten. 
Ganske så fast i fisken, altså, uten at dette i stor grad går ut over kjørekomforten, selv om vi med to av versjonene vi kjørte mente å merke en viss grad av stumphet i forstillingen over korte ujevnheter. 
Setene var gode å sitte i i de ulike utgavene og det generelle inntrykket var uansett et godt komfortnivå, om enn av en mer "tysk" type. 
Lydnivået var behagelig uansett hvilken versjon vi kjørte, men i særdeleshet i bensin-utgaven 1.6 THP. 

Hyggelig startpris 

Den gode nyheten er at den kraftig forbedrede Peugeoten er konkurransedyktig i pris. 
Innstegsprisen på 276.000 kroner gjør den rimeligere enn tilsvarende Passat – samtidig som den med sin utmerkede og nylig ytterligere forbedrede 1.6 
Hdi på 112 hester har en gjennomgående sterkere motor. 
Også de mer påkostede versjonene er hyggelig priset i forhold til hva du får for pengene. 
For de som er ute etter noe som virkelig sparker fra er GT-modellen med 2.2 Hdi-motor på 204 hestekrefter og sekstrinns automatgir et dugelig alternativ. 
Selvsagt er de 570.000 kroner den koster (for stasjonsvognen – sedanen kommer på 540.000) mye penger, men her får man altså en både velutstyrt og velkjørende bil med en overflod av ytelser. 

Konkurransedyktig 

Kaster vi et kjapt blikk over konkurrentenes innstegsversjoner ser vi at Peugeot 508 plasserer seg het i tet og er priset riktig gunstig. 
Vi tar utgangspunkt i stasjonsvognutgaven 508 SW 1.6 HDi med 112 hestekrefter (0-100 på 11,6 sek.) som koster 287.000 kroner i utstyrsnivå Access (alle priser her er veiledende utsalgspriser uten de "sure ekstrautgiftene"). 
Den er bra utstyrt til billigste versjon å være. 

Eksempler på direkte konkurrenter - stasjonsvogner, selvsagt: 

- NY: 
Ford Mondeo 1.6 TDCi Trend 115 hk ECOnetic (0-100 ennå ikke kjent) pris: 
294.000 kr - Opel Insignia 2.0 CDTi 110 hk (0-100 på 12,6 sek.) - pris: fra 300.000 kr 
- Skoda Superb 1.6 TDI 105 hk (0-100 på 12,6 sek.) - pris: fra 300.000 kr 
- VW Passat 
1.6 TDI BMT 105 hk Trendline, (0-100 på 12,5 sek.) - pris: 303.000 kr - Citroën C5 1.6 HDi Seduction 110 hk (0-100 på 11,9 sek.) - pris: 312.000 kr - Toyota Avensis 2.0 D-4D 126 hk (0-100 på 10,0 sek) - pris: 
320.000 kr - Volvo V70 1.6d DRIVe base 109 hk (0-100 på 12,8 sek.) - pris: 
339.000 kr - Audi A4 2.0 TDI 120 hk (0-100 på 11,2 sek) - pris: 
352.000 kr 

Utstyrsnivåene: 

Alle 508 har alt man idag forventer av sikkerhetsutstyr som seks kollisjonsputer og ESP (elektronisk antiskrens), bryter for utkobling av kollisjonspute på passasjersiden og kutt av drivstofftilførsel i tilfelle kollisjon. 

- Innstegsnivået i Norge, Access inkluderer blant annet fartsholder, automatisk tenning av varselblink ved bråbrems, kjørecomputer, lydsystem med MP3, USB- og AUX-inngang, automatisk, to-soners klimaanlegg og - for dieselversjonene bortsett fra spareversjonen e-HDi - tilleggsvarmer med tidsur, noe som er svært nyttig i vårt klima. 

- Det neste nivået, Active, inkluderer i tillegg blant annet panorama-glasstak, oppgradert lydsystem, regnsensor, automatisk nedblending av speil, parkeringsassistent bak, elektrisk korsryggstøtte på førersiden med massasjefunksjon samt aluminiumsfelger (16 tommers). 

- Utstyrsnivå Allure plusser på med elektrisk parkeringsbrems, nøkkelfri start, bluetooth og streaming-radio, LED-interiørlys, elektrisk innfellbare sidespeil, delskinn interiør, mørkere sidebakvinduer og 17-toms alufelger. 

- GT-versjonen, som per idag kun angår den sterkeste motorvarianten 2.2 HDi 204 hk, har som standard utover det tidligere nevnte både bi-xenon, svingbare hovedlykter, "LED-kanon" - eller ytre kjørelys bestående av dioder, automatisk nedblendbare fjernlys, dekktrykksensor, navigasjon med fargeskjerm, head-up display i farger, eget delskinn-interiør med elektrisk betjente seter og forlengelse av sitteputen samt dekor i børstet aluminium. 
Denne versjonen har også en mer sofistikert forstilling med doble triangelarmer. 
Den har også 18-tommers alufelger som standard. 

I tillegg kan selvsagt velges en hel del ekstrautstyr som 19-toms lettmetallfelger, fire soners klimaanlegg, motorisert bakluke, parkeringsassistanse med oppmåling av parkeringsplass og nappa skinninteriør. 

Konklusjon 

Alt i alt har vi, som leseren vil ha forstått, opplevd Peugeot 508 som en vellykket nykommer i mellomklassen, og en som fint kan vurderes mot samtlige andre modeller i klassen. 

Peugeot 508 lanseres i Norge den 7. april. 
Prisene er som følger: 
