Sony Ericsson T250i
Budsjettmodellen T250i har ikke så mye å skryte av når vi ser på spesifikasjonene, men det betyr ikke at det er en dårlig mobil. 

Folk er heldigvis forskjellige - og har forskjellige behov. 
Vi som jobber med å anmelde telefoner har kanskje en tendens til å henge oss opp i dyre modeller med mye dilldall under panseret, men det er jo slik at det også finnes en god del brukere som ikke trenger en mobil med så mye annet enn det rent grunnleggende. 

Det finnes derfor også telefoner uten videokamera, MP3-spiller, Blåtann, GPS, 3G, WLAN, minnekort på ørti megabyte og klippekort til trikken. 
Sony Ericssons T250i er en av disse modellene. 

Viktige data: 

Dualband GSM/GPRS 1,7" skjerm med 262.000 farger og 128 x 160 piksler 2 MB internminne 0,3 Mp kamera (640 x 480 piksler) Stereo FM-radio med RDS Overføring via infrarød tilkobling Størrelse: 45 cm x 100 x 13 mm, vekt 82 gram Ca. pris: 1.000,- inkl. mva. 

Sony Ericsson T250i er en relativt slank og elegant mobiltelefon som føles solid og har en tyngde og tykkelse som gjør at den ligger fint i hånden. 
Den øverste delen av telefonen er i børstet aluminium, noe som gir den et litt mer eksklusivt preg enn vi er vant med når det gjelder budsjettmobiler. 
Det er dessuten ikke noe her som slarker eller knirker - den føles ganske enkelt solid og av god kvalitet. 

De bakgrunnsbelyste tastene er markerte og tar ikke lang tid å bli vant til, og navigeringen er enkel og selvforklarende. 
Litt uvant er det å ikke ha en valgtast i midten av navigeringsfirkanten, men det fungerer fint å bruke tasten øverst til venstre også. 
Navigeringsfirkanten er for øvrig også snarvei for meldinger, kontakter, radio og kamera. 

Telefonen er relativt kjapp å navigere i, men bortsett i fra hovedmenyen har den på den annen side heller ingen grafiske elementer som må tegnes opp. 

Ikke mye ekstra 

Det første som røper bort denne mobiltelefonen er skjermen. 
128 x 160 punkter betyr enten at telefonen er noen år gammel, eller at den er billig. 
Men lysstyrken er god og til sitt bruk - altså hovedsaklig å navigere og skrive tekst - er den god nok. 

Selv om T250i er en telefon som hovedsaklig er for - nettopp - telefoni, betyr det ikke at den er helt ribbet for annen funksjonalitet. 
Teknososser over hele verden vil kanskje fnyse og klappe sin Nokia N95 (som ligger til lading), men denne lille saken fra Sony Ericsson har akkurat nok til å tekkes de mindre krevende brukerne. 

Den har kamera, riktignok på kun 0,3 megapiksler (altså 640 x 480 piksler), men det holder egentlig dersom du ikke skal bruke det til stort mer enn å sende MMS uansett. 

Merk også at telefonen har et internminne på - etter dagens standard - latterlige to megabyte, så større bilder ville fylt opp mobilen ganske så fort. 

Eksempler på bilder ser du her: 

I tillegg kommer RDS-radioen, som faktisk ikke er så dum. 
Du kan lagre opp til 20 kanaler og søke manuelt eller automatisk. 
Har du dårlige forhold kan du også slå av stereoen. 
Det eneste vi virkelig savnet var en form for equalizer - eller noe annet som kunne veie litt opp for manglende øvre register i de medfølgende ørepluggene. 
Vi var likevel totalt sett mer enn fornøyd med radiodelen. 

Kommunikasjon 

T250i har anstendig talekvalitet, muligheter for SMS og MMS - som selv de eldre generasjoner beveger seg innpå - men støtte for epost mangler. 

Når det gjelder datatrafikk er mobilen ingen höydare. 
GPRS er støttet slik at telefonen også kan brukes til å lese WAP-sider, men bortsett fra dette må du pent holde deg til tale og meldinger. 
I tillegg har telefonen begrenset med ressurser når det gjelder prosesseringskraft og systemminne, og det merkes når vi skal surfe litt over WAP. 
Det fungerer, men med tydelig forsinkelser mellom når vi trykker og hva som skjer på skjermen. 

Om du ønsker å koble telefonen til en datamaskin er du også nokså begrenset, da den verken har blåtann eller kabel som lar deg koble den til USB. 
Da står du igjen med den infrarøde porten for nødstilfeller, og hvis du synes det høres håpløst ut er du vel egentlig utenfor målgruppen til denne telefonen. 
Tross alt trenger du ikke overføre musikk, og bildene er uansett ikke gode nok til noe annet enn MMS... 

Konklusjon 

Sony Ericsson T250i er en mobil for deg som skal ha en liten og relativt billig sak til kun tale og meldinger. 
Med på kjøpet får du et kamera for MMS, en anstendig RDS-radio og vanlig funksjonalitet som alarm, stoppeklokke, kalender og kalkulator. 

Er du ute etter mer enn det har vi et par stalltips. 
Nokia 5070 koster omtrent det samme, og har litt bedre spesifikasjoner - men like elegant kan den kanskje ikke sies å være. 

Et alternativ er å gå opp noen hundrelapper og se på Nokia 3110 eller 3109 classic - alt ettersom du egentlig vil ha kamera og radio eller ikke. 

Og til slutt må vi jo nevne den superbillige 3G-telefonen Chess X-ONE, med mindre du da for all del vil unngå en operatørlåst mobil. 

Sony Ericsson T250i er altså god til sitt bruk, men du må altså være oppmerksom på at du med denne ikke får en mobil som ligger på "normalen" når det gjelder funksjonalitet. 
Når du først er inneforstått med det - og ikke går rundt med planer om å bruke mobilen til å surfe på Internett, lese epost, høre på musikk eller leke hobbyfotograf - kan du gjerne vurdere T250i som et seriøst alternativ. 

Soliditet, enkelhet og et stilfullt ytre gjør sitt, og vi gir telefonen en firer - hovedsaklig er det ting som bilde og oppkoblingsmuligheter som trekker ned. 
Bryr du deg ikke om slikt uansett kan du godt legge et ekstra øye til den terningen. 

Mobiltesten er et samarbeidsprosjekt mellom nettstedene DinSide Data, ITavisen og Dingz.no 
