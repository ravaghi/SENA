Mektig trønderjul med korsang, Arve og Åge
Gjestene løfter fram Nidarosdomens guttekor, men det er fortsatt koret som er «sjefen». 

JULEALBUM: 
Sølvguttene er koret som forbindes med jula, etter at de har sunget høytida inn på NRK i en årrekke. 
Men Nidarosdomens guttekor og dirigent Bjørn Moe - og fiolinisten Arve Tellefsen - har også sine juletradisjoner, med utsolgte konserter i Nidarosdomen hvert år. 

Vokalisthjelp 
For ni år siden ga Tellefsen og koret ut «Våre beste julesanger». 
Den er ikke lett å få tak i, men nå har de igjen vært i studio for å skape julestemning - sammen med musikere fra Trondheim Symfoniorkester, vokalistene Åge Aleksandersen, Bjarne Brøndbo og Henning Sommerro og operasangeren Svein Bjørkøy. 

Kjent og ukjent Blant de 16 sangene er det opplagte valg som «Nå tennes tusen julelys», «Deilig er jorden» og «O hellige natt», men også mer ukjent stoff som «See Amid The Winter's Snow» (et høydepunkt fordi den har det beste arrangementet) og «Den fattige Gud». 

Sistnevnte er ei sympatisk julevise av og med Sommerro med innslag av joik (!), med Tellefsen og koret i et flott arrangement som er egnet til å løfte taket i Domen. 

Åge skyter blink 
Og - det er de få sangene med kjente vokalister som løfter denne produksjonen ut av det ordinære. 
Aller best er «Trondheimsnatt», der Åge Aleksandersens stemme smelter sammen med Tellefsens fele og koret i det som er blitt en liten åpenbaring av en sang. 

?? 
Når dette funker så bra, kunne det selvfølgelig vært et poeng å bruke dem mer eller innlemme enda flere trønderstemmer. 
Samtidig kommer de ikke veien for koret - som tross alt er «sjefen» i Domen. 

Juleevangeliet Bjarne Brøndbo synger «Mitt hjerte alltid vanker» i et nydelig korarrangement, men at han også leser juleevangeliet - uten tonefølge - mot slutten av albumet virker noe unødvendig. 
Hvor ofte gidder man å høre det, liksom? 
Koret er også tyst når Tellefsen og orkesteret legger hele følelsesregisteret i «La Vecchia Chiesa». 

Alle får sitt, altså. 
Og vakkert er det, hele veien. 
