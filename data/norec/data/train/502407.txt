Velmenende norske trollfakter
Kostbar produksjon er ikke nok til å gjøre denne filmen til en norsk klassiker. 

Eventyrfilmen «Troll – kongens hale» er en av de dyreste produksjonene i norsk filmhistorie. 

Den mangler likevel det lille ekstra, både i form av budskap og humor, som kunne gjort den til en skikkelig god familiefilm. 

Kong Grom (Anders Baasmo Christiansen) av Ervod blir gjort til stein, og halen hans blir stjålet av en mørk skikkelse i skogen. 

Prins Trym (Oscar Fjeldstad-Bergheim) har bare tre døgn på å finne igjen sin fars hale. 
Hvis ikke han rekker å sette den på i tide, vil Grom bli til stein for alltid. 

Med på Tryms eventyr følger Freia (Ronja Kulstad-Andersen), en smart trolljente som holder på å lære å bruke magi, og det klumsete, tohodede trollet JuTul (Jan Martin Johnsen). 

Tryms onde onkel Grimmer (Pål Christian Eggen) vil ikke at de skal lykkes, for han ønsker selv å bli konge. 

Ervod er full av livlige, finurlige karakterer. 
Noen troll er søte, de fleste rare, og nesten alle er sjarmerende, til og med det trehodede trollet Trianna. 

Underveis på reisen møter Trym og vennene også andre merkelige skapninger. 
Den stiligst animerte av dem den mangearmede, skremmende Draugen. 

Filmen har et Askeladden-aktig preg over seg, som nok mest skyldes at gjenkjennelige toner fra Griegs «Dovregubbens hall» dukker opp i faretruende situasjoner. 

Assosiasjonen er der også fordi Trym er av typen prins som er så hyggelig mot de rare skapningene han møter på sin vei, at de ikke kan annet enn å hjelpe ham. 

Underveis er det mange nikk til andre animasjonsfilmer, fra filmskapere som virker bevisste på at det de gjør, har blitt gjort før. 

Aller tydeligst er likheten til «Løvenes Konge», for også i «Troll» er det en ond onkel som lurer sin nevø, slik at han må reddes av sin far, og det får fatale konsekvenser. 

Grimmer har til og med et arr over det ene øyet, akkurat som løven Scar. 

Til forskjell fra Scar er ikke Grimmer utspekulert ond. 
Han er mest en dum fyr som har et stort ønske om å bli likt, og er villig til å gå langt for å få det som han vil. 
En karakter forklarer på et tidspunkt at han har lært at det ikke finnes slemme troll, de er bare misforståtte. 

Jeg skjønner at et slikt budskap er velment, men jeg er usikker på om det egentlig er så bra at dette er det barna tar med seg ut av kinosalen. 

Selv om dette er en eventyrfilm, kan (og bør?) den brukes til å si noe om vår egen verden. 
Skal vi da fortelle barna at verden er fri for ondskap, bare full av misforståtte mennesker? 

Jeg tror ikke at det er det filmskaperne mener å gjøre, men da er det likevel rart å la en karakter ordlegge seg slik. 

Jeg synes heller ikke at «Troll - Kongens hale» bruker potensialet til de merkelige karakterene sine godt nok. 
Det meste av humoren i filmen har med klossethet og kroppslyder å gjøre. 

Det er helt greit, og gøy for de minste, men jeg savnet hele veien det lille ekstra, noen smartere vitser eller metaforer, som gjør filmopplevelsen mer givende for både voksne og de eldre barna. 
