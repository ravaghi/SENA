Klipsch KMC 3
Rå lyd og rå pris i et særdeles kompakt musikkanlegg. 
Mer er det vanskelig å forlange. 

Forventningene synker automatisk når en ser at en høyttaler er liten. 
Det ligger i sakens natur. 
Lyd er blant annet avhengig av luft og rom for å yte maksimalt, det er derfor høyttalerne i de fleste syltynne flat-TV-er låter like fyldig som den konkave magen til en supermodell. 

Men ingen regel uten unntak. 

For Klipsch KMC 3 er en fest av en høyttaler, som låter fantastisk. 

Det skulle en ikke nødvendigvis tro gitt de beskjedne målene og den ganske beskjedne designen - og den veldig beskjedne prisen på cirka 2.990 kroner. 
Sammenliknet med en annen av våre kompakte høyttalerfavoritter, B&W; Zeppelin Air, er den så anonym at vi nesten mistenker at den vil gjemme seg litt bort. 
Og det er greit. 
Der Zeppelin er festløven som vil vise seg fram ved enhver anledning, er KMC 3 han som ikke gjør så mye ut av seg på fest, men som plutselig viser seg å synge like bra som Michael Jackson når karaokeanlegget fyres opp sånn i 23-tiden. 

Kompatibel med det meste 

KMC 3 er et anlegg som du kan bruke sammen med både nettbrett og mobil, og ettersom Klipsch har valgt å gå for Bluetooth, og ikke, som så mange andre, Apples eksklusive AirPlay-standard, er det like enkelt å spille av musikk fra en Android-enheter som det er fra et Apple-nettbrett eller en Windows Phone-mobil. 

En 3.5mm-plugg på baksiden gjør det dessuten mulig å koble til en hvilken som helst dings som avgir lyd, det være seg en gammel Discman eller en TV, så her får du maksimal fleksibilitet i en ganske liten og bærbar pakke. 

Du kan betjene anlegget både via en liten plastfjernkontroll (av typen en mistenker koster fire kroner og 46 øre å produsere i Kina), eller direkte på anlegget. 
Knappene på selve enheten er vi ikke kjempebegeistret for. 
De er bygget inn i rammen, og glir så i ett med resten av materialet at du ikke får noe særlig fysisk respons når du trykker på dem. 
Volumknappene er spesielt plagsomme i så måte, men heldigvis er det stort sett slik at du setter volumet på ett nivå på KMC 3, og så justerer du opp og ned via mobiltelefonen eller nettbrettet i etterkant. 

Svært enkel i bruk 

Paring av KMC 3 og mobiltelefonen er så enkelt som det kan bli. 
Du skrur på KMC 3, du skrur på Bluetooth på mobilen (hvis ikke det allerede er gjort), og så velger du "Klipsch KMC 3" fra Bluetooth-innstillingene. 
Det finnes ikke noe passord eller liknende å holde orden på. 

Merk likevel at Bluetooth på langt nær er så kraftig som for eksempel et vanlig trådløsnett. 
Du skal ikke bevege deg veldig langt bort fra anlegget med musikkilden (i vårt tilfelle mobilen, som tross alt er klistret til kroppen 24 timer i døgnet) før lyden delvis eller helt faller ut, så det smarteste er å la mobilen eller nettbrettet ligge i nærheten av KMC 3. 

De virkelig entusiastiske kan fylle opp høyttalerboksen med åtte D-batterier, og deretter plage for eksempel andre på stranda med altfor høy lyd i opptil 26 timer. 
Har du planer om å bruke batteridrift ofte vil det garantert lønne seg å kjøpe oppladbare batterier - D-batterier ligger på rundt 40-50 kroner per stykk, og vi snakker derfor om en investering på tilsammen 3-400 kroner per runde hvis du kjøper engangsvarianten. 

KMC-3 har for øvrig et lite bærehåndtak både på esken og på selve enheten, og den er enkel å frakte med seg. 
Et gummitrekk på undersiden gjør dessuten at den står stødig på de aller fleste underlag. 

For en lyd! 
FOR EN LYD! 

Når vi skal skrive om lyden i Klipsch KMC 3 kan vi bruke både små bokstaver og veldig store bokstaver. 
De små kan vi bruke når vi nøkternt påstår at dette låter svært bra, ikke minst med tanke på arbeidsbetingelsene. 
En boks som er 43 centimeter bred og 14 centimeter dyp, og bare veier 3.5 kilo, skal ikke kunne spille så bra som dette. 

De store bokstavene kan vi bruke når vi skal beskrive hvor vanvittig høyt og tydelig og klart KMC 3 kan spille. 
Under testperioden spilte vi så høyt at vi venter klagebrev i posten hvert øyeblikk fra naboene både i vår blokk og i naboblokka, og det uten å høre så mye som en antydning til vreng, skurring, dirring eller andre ulyder. 
Bassen er derimot så mektig at vi klarte å få ett eller annet løst på kjøkkene til å vibrere forsiktig i takt med bassfrekvensene, noe som et et fint bilde på hvor utrolig imponerende de musikalske egenskapene til Klipsch nesten magiske lille høyttalerkjempe er. 

Vi har foret KMC 3 med noe av det mest basstunge vi vet om (inkludert Amon Tobins "Golfer vs Boxer"), uten at den har hikket eller skurret en eneste gang. 
Det beste av alt er at bassen føyer seg, at den ikke overtar lydbildet fullstendig slik den kan gjøre på anlegg som prioriterer de dype tonene framfor alt annet. 

Mellomtonen ligger der den skal, diskanten blir aldri så spiss at det blir ubehagelig, selv ikke når volumet truer med å lage sprekker i betongen i bæreveggen bak TV-en. 

Beskjeden stereo 

Som forventet får du ikke det store stereoperspektivet som et vanlig høyttaleroppsett med god avstand mellom høyttalerne gir. 
Klipsch har riktignok klart å skvise noen ekstra centimeter med bredde ut av det beskjedne anlegget, og på noe av musikken vi har spilt hørtes det faktisk ut som om hihaten og andre passe høyfrekvente lyder lå et godt stykke utenfor boksen. 
Alt i alt er det likevel ikke stereobildet som får deg til å bruke rundt tre tusenlapper på KMC 3, dette er ikke ment som stereoanlegget med stor "S", men som et knallbra nummer to-anlegg på kjøkkenet, på soverommet, på hytta eller på hjemmekontoret. 

Bemerkelsesverdig nok spiller KMC 3 også bra når volumet er ganske beskjedent. 
Akkurat det er en egenskap en ikke skal kimse av, for der det finnes plenty av anlegg som kan vise muskler når volumknappen nærmer seg 11, men det er en kunst å få musikkanlegg til å høres bra ut når volumknappen nærmer seg pensjonist som hører på Nitimen-nivå. 

Konklusjon 

Alle som har lest så langt vet hvor dette bærer hen. 
Klipsch KMC 3 er kanskje ikke en revolusjon, men det er nesten en perfeksjonering - tror vi - av hva det er mulig å få til av god lyd fra et så, i fysisk forstand, beskjedent musikkanlegg. 

Subwooferen sørger for at bassen er stor, uten å bli for dominerende, mellomtonen er luftig og klar, og diskanten piffer opp lyden akkurat nok til at lydbildet totalt sett framstår som både balansert og morsomt. 
Ettersom anlegget snakker enkelt med de fleste mobile enhetene til folk flest, eller med laptopen deres for den saks skyld, er det vanskelig å tenke seg grunner til at noen skal bli misfornøyd med KMC 3. 

At så stor lyd var mulig fra en så liten boks og til en såpass billig penge, det visste vi ikke. 
Nå vet vi bedre. 

Klipsch KMC 3 
