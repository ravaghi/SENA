Test:Renault Captur 

Crossover med spennende løsninger. 

De franske bilprodusentene har lang tradisjon for å boltre seg i sprelsk bildesign. 
I det siste har Citroën gjort store penger på sin kule DS-serie der man i bunn og grunn gir de ordinære modellene et langt kulere utseende. 

Med DS3R klarte de plutselig å selge biler til ungdommen også. 

Ungdomsbil med pensjonistapell? 

Renault gjør den samme øvelsen med Capture. 
Med et sprelsk design, skal man lokke nye kjøpere til merket, og som så mange andre henvender de seg til unge eventyrlystne i markedsføringen. 

Det komiske er at det trolig er pensjonistene som kommer til å kjøpe dem, slik det var med den fargesprakende Honda HR-V i forrige århundre. 

Grunnen er enkel. 
Høy bakkeklaring, enkelt innsteg og lav pris. 
En liten og oversiktlig bil som er enkel å plassere både i garasjen og på parkeringsplassen. 

Høy bakkeklaring 

Norge er blitt et utilgjengelig land. 
Vi har dårlig veistandard og arkitektene har fått fritt spillerom på utemiljø og parkeringsplasser. 
Det betyr mye kantstein, steinblokker, brosteinspartier og fartsdumper og -humper. 

Med høyreiste biler kjører du til hjulene stopper deg, uten at det koster titusener i lakkjobb. 
Lang fjæringsvei gjør at du flyter over ujevnheter på en uanstrengt måte. 

Captur skyter av 20 centimeter bakkeklaring. 
Det er et par centimeter høyere enn de fleste andre SUVer, og kan faktisk kompensere for mangel av firehjulsdriften fordi man slipper angsten for å slå nedi under dårlige forhold og dermed holder litt høyere fart. 

Smarte løsninger? 

Det er bra å ha noe å selge på. 
Med Captur gjør Renault et stort nummer av en 11 liter skuff i stedet for hanskerom, vaskbare setetrekk som enkelt løsnes med glidelås, variabel høyde på bagasjeromsgulvet og muligheten til å justere baksetet 16 centimeter fremover, fra trangt til ubrukelig. 

Kommer noen til å vaske setetrekkene? 
Er det noen eiere som noen sinne kommer til å stille frem setene? 
Neppe. 
Vi tror de fleste heller ville hatt et flatt gulv i bagasjerommet når setene slås ned. 

Mange nordmenn savner nok også en skiluke. 

Derimot er det flott at gulvet kan snus slik at du kan velge mellom en gummi- eller tekstiloverflate. 

Instrumentering 

Capture har et tilsynelatende futuristisk dashbord. 
All plast er steinhard, men oppleves dyr og tiltalende. 

Instrumenteringen med et digitalt speedometer er svært enkelt og lettfattelig. 
7-tommers-skjermen i midtkonsollen kunne vært nærmere føreren, men er lettfattelig og alle funksjoner er veldig enkle i bruk. 
Den har rikelig med tilkoblingsmuligheter for eksterne lydkilder og kobler opp telefonen med blåtann. 
Menyene for telefonoppringning er enkle. 

Det meste kan justeres med kontroll på egen stikke bak rattet. 
Lydbildet kunne smakt mindre papp, men dette er en billig bil, så man kan ikke forvente alt. 

Noen rare ting 

Betjeningen er cruise control-orientert. 
Alle knappene på rattet er for fartsholderen. 
I tillegg til en knapp i midtkonsollen. 

Når den fartsholderen aktiveres, opptar den hovedmenyen i kjørecomputeren bare for å fortelle om innstilt hastighet. 
Den kunne med fordel fått et eget felt slik at vi heller kunne se på andre ting i menyen. 

Utetemperatur er også godt gjemt i kjørecomputeren. 
Alle funksjoner er tilgjengelige, men da må du bla deg frem hver gang du har justert farten. 

Motor 

Vi kjører dyreste modell. 
Det vil si tofarget karosseri og en 120 hesters 1,2 liter i kombinasjon med dobbeltclutch automatkasse. 
Den er omtrent så raskt som den høres ut. 

Girkassen girer mykere og saktere enn sine tyske konkurrenter og motoren er ikke av den hissige sorten. 

Tung gassfot gir ingen gevinst, men motorpakken er sterk nok for normal bruk. 
Den klarer europeiske motorveishastigheter stillegående og komfortabelt. 

Kjøreegenskaper 

Dette kan franskmenn. 
Høye biler blir noen ganger litt styltete og stive, men Captur som er bygget på en breddet platform av Clio stasjonsvogn, er forholdsvis mykt satt opp og ruller fint på veien. 

Den føles overhode ikke stumpete… 
før den treffer fartsdumper eller dårlige sideveier. 
Da spretter hekken ganske brutalt i været. 

Overraskende de første gangene. 

Styringen er også av typen comfort, uten den beste formidlingsevnen, men den kler oppsett og motorkarakteristikk. 
Dette er en bil du cruiser med. 

Plass 

Det lages ikke mange biler for folk på 190 centimeter. 
Capture er heller ikke i mål, men er blant de bedre. 
Testeren hadde ønsket rattet nærmere kroppen og lårstøtte i de ellers gode setene. 

I baksetet er det trangt når vi har stilt inn førersetet, men dette er en småbil, så annet er ikke å forvente. 

I forhold til sine nærmeste konkurrenter Nissan Juke, Mini Countryman og Peugeot 2008 har den større bagasjeplass med sine 377 liter med baksetet trukket bakover og gulvet i høyeste nivå. 
Drar du setet frem og senker gulvet, skilter den med 455 liter. 
