Sukkersøtt prinsesse-spill
Dette spillet henvender seg til små jenter med prinsesse-dilla. 

Og mesteparten av prinsesse-oppgavene består i å samle juveler. 
Først velger barnet hvilken prinsesse eller eventyrfigur det vil være, for eksempel Snøhvit eller Askepott. 
Så begynner jakten på de magiske juvelene som skal gi Kongeriket sin magiske kraft tilbake. 

I praksis betyr det at prinsessen går fra brett til brett, som nesten ligner hverandre på en prikk, og samler juveler. 
Hun har også hjelp av en Tingeling, som kan fly og hente juveler i luften, og lage broer over til utilgjengelige steder. 
Underveis får prinsessen diverse oppgaver, for eksempel finne en magisk lampe, og dette kan låse opp en vakker prinsessekjole. 

Spillet er like søtt, enkelt og ufarlig som en skive ananas. 
Små jenter som ikke krever mer enn litt prinsessefølelse, vil sikkert kose seg med spillet. 
Ulempen er at både tekst og tale er på engelsk, så de minste risikerer å falle av. 

Spillet er også litt ensidig i lengden. 
Det blir vel mye juvelsanking - det kunne gjort seg med mer variasjon og utfordrende oppgaver. 
Og hvorfor kunne ikke prinsessene hatt litt mer Girl Power, slik som Nintendos prinsesse Peach? 

KRISTINE STORLI HENNINGSEN 
