Ringrev på retrotrip
Raphael Saadiq: 
The Way I See It 

Når Saadiq er ute med sitt fjerde soloalbum, skjer det med nostalgien i høysetet. 

Med tanke på Raphael Saadiqs musikalske tilstedeværelse de siste tjue årene, er det fristende å omtale mannen som en ringrev. 
I tillegg til et solid virke som soloartist, har han vist seg som svinegod produsent for storheter som D'Angelo og Joss Stone. 
Han har turnert med Prince, vunnet Grammy for å ha medforfattet en av Erykah Badus beste låter (”Love Of My Life”) og jobbet tett med Snoop, The Roots og Mary J Blige, for å neve en brøkdel av ingrediensene i Saadiqs karriere. 

Når 42-åringen er på banen med sitt fjerde soloalbum, skjer det med nostalgien i høysetet. 
The Way 
I See 
It er tretten låter innenfor den klassiske soul/r&b-sjangeren, og Saadiq fremstår som en romantiker på retrotrip. 
Albumet kunne like gjerne kommet ut den gangen Vietnamkrigen preget nyhetsbildet, Malcom X ble skutt og Velvet Underground debuterte med Velvet Undreground og Nico. 

Det er så godt som umulig å ikke vie artistene som gjorde plateselskapet Motown legendarisk en tanke eller tre. 
Saadiq tar opp arvet etter denne gjengen, og han gjør det med stil. 
Snarere enn nyskapende er dette en videreføring av det så mange med hell har gjort tidligere. 
Her rendyrkes den afroamerikanske musikkens sterkeste uttrykk, og for sjangerens tilhengere kan det trolig oppfattes befriende å høre et album fritt for innovative finesser. 
Noen ganger er som kjent det enkleste det beste. 

Raphael Saadiq hadde selvfølgelig ikke kommet unna med dette hvis ikke det var for evnen til å gi det velkjente et personlig tilsnitt. 
Lydbildet er organisk, instrumenteringen er bunnsolid og med et magisk triangel av et gjestelag er dette blitt en feelgood-fest av dimensjoner: 
Joss Stone bidrar på singelen ”Just One Kiss” og og Jay-Z lirer av seg gjesterim i remiksen av ”Oh Girl”, mens ingen ringere enn Stevie Wonder briljerer på munnspill i ”Never Give You Up”. 
Stas! 

"Just One Kiss" (feat. 
Joss Stone): 
