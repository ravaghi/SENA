Dremel 4200
Nå er det enda enklere å bytte verktøy. 

En Dremel brukes til alt fra hobbyarbeider til profesjonelle gjøremål, og det finnes et utall av verktøy til sliping, kapping, fresing, polering i mange varianter for forskjellige materialer. 

Det har kommet mange varianter av Dremel-verktøyet siden firmaet ble grunnlagt i 1932. 
Hovedprinsippet har hele tiden vært et roterende verktøy som kjører med høy hastighet, og som er godt egnet til presisjonsarbeid. 

Kraftig utvikling 

Dremel ble kjøpt opp av Bosch-konsernet i 1993 og verktøyet har gjennomgått flere utviklingsfaser gjennom årene. 
Motoren har blitt kraftigere på grunn av bedre magneter og bedre styringselektronikk. 
Det har også kommet flere batteridrevne modeller og forskjellige modeller til strømnettet i forskjellige størrelser og fasonger. 

Det finnes også mange forsatser og tilleggsenheter som gjør bruksområdene enda større. 
Disse skrus enkelt fast etter å ha skrudd frontdekselet av. 
Det roterende verktøyet festes så enten i spennhylsen eller tres over den firkantede drivakslingen etter at spennhylsen er fjernet. 

Stor nyhet 

Med Dremel 4200 har måten verktøyene festes på blitt totalt forandret. 
Tidligere måtte du låse motorakslingen ved å holde inne en låseknapp. 
Deretter måtte du bruke en liten fastnøkkel til å løsne kragen rundt spennhylsen, og så ta ut selve verktøyet. 

For å feste et verktøy må du gjøre tilsvarende, og bruke nøkkelen til å feste kragen rundt spennhylsen. 

Men i Dremel 4200 har det kommet en helt ny løsning for å feste verktøy: 
«EZ Change keyless system». 

På hver siden av maskinen, nær fronten, finnner du to fjærbelastede spaker. 
Disse presser du bakover, da åpner den nye festemekanismen seg og du kan ta ut eller sette inn et nytt verktøy. 

Det er fjærbelastede kjefter som holder verktøyet, og disse har et svært kraftig grep. 
Det er i praksis umulig å dra ut eller vri verktøyet når det er festet, og du bremser motoren før grepet slipper. 

Kompatibel 

Selv om festemekanismen er ny kan du bruke forsatser til det gamle systemet. 
Det følger med en overgangsaksling og en ekstra hylse. 
Disse gjør det mulig å montere forsatsene slik som før. 

Settet 

Dremel 4200 kommer i en liten plastkoffert med mye tilleggsutstyr. 
I tillegg til mange pusse-, slipe- og kappeverktøy finner du også beskyttelsesutstyr og anlegg. 

Beskyttelseskappen kan være svært god å ha når du sliper eller kapper, selv om det alltid er lurt å bruke beskyttelsesbriller. 
EZ-SpeedClick-spindelen er også svært praktisk ved bytte av slipeskiver. 

Støtter for sliping og fresing kommer også i to varianter: 

Et sirkel- og parallellanlegg følger også med. 

I bruk 

Dremel 4200 er med sin 175W-motor kraftig, og den er godt balansert. 
Selv på full hastighet (33 000 omdreininger) er den roligere enn tidligere modeller. 

Maskinen er litt lenger, det skyldes i hovedsak den nye festemekanismen, men både grep og balanse er utmerket. 
Vekten er 570 gram. 

Den er også bedre ventilert enn tidligere modeller, som gir mer komfortabel arbeidstemperatur i tillegg til lengre levetid på motoren. 

Motorstyringen er også forbedret, og gir mer kraft ved belastning. 

Bytting av verktøy er vesentlig enklere og raskere enn tidligere, og man finner fort ut av hvordan man skal både holde maskinen og betjene låsemekanismen med én hånd mens man plasserer verktøyet med den andre hånden. 
Fjærene er stramme, men ikke verre enn at den takles fint av en person med normal håndstyrke. 

Alt i alt en utmerket maskin med en ny løsning som er en klar forbedring. 
