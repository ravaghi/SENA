Rideklubb på nettet
Nå kan barna melde seg inn i en online rideklubb, der de konkurrerer om å bli mestere i sprangridning. 
En nettdrøm for hestegale jenter. 

Jeg kan ennå huske gleden hver gang det kom noe fra Penny-klubben i postkassen - den store rideklubben da jeg var hestegal småjente. 
Nå trenger hestejentene bare å klikke seg inn på nettet, så kan de konkurrere i sprangridning, møte andre hesteinteresserte og få svar på alt de lurer på om hest. 

«The Riding Club Championships» er et online-spill. 
Du får altså ikke kjøpt det i butikken, men må melde inn barnet ditt på nettet. 
For 5 euro i måneden kan barnet ri så mye sprangridning det vil. 
På nettsiden finnes det også aktiviteter og konkurranser, for eksempel hestepuslespill, snakkeforum og hesteeksperter som svarer på spørsmål. 

De fleste som har prøvd sprangridning vet at det ikke er lett. 
Det er det heller ikke her. 
Spillet er utfordrende, uten å være ulogisk vanskelig. 
Det er rett og slett realistisk - du må trykke på tastene på riktig tidspunkt for at hesten skal hoppe over hindrene. 

Sier du i fra for tidlig eller sent, risikerer du at hesten river eller ikke hopper. 
Og hvis du vingler for mye, hender det at hesten snubler i sine ene bein. 
Banene er laget akkurat som ekte sprangridningsbaner. 
Og det gjelder å ha øynene med seg! 

Du må sjekke at det røde flagget er på riktig side av hinderet, ellers må du ri rundt. 
Misser du for mange ganger, blir du diskvalifisert. 
Etter hvert som du trener blir både du og hesten bedre, og oppnår høyere ranking og status. 
Du må også sørge for å ivareta hestens behov underveis. 

Spillet lanseres 1. april, men er fremdeles under utvikling. 
Utviklerne lover at det kommer flere alternativer etter hvert, blant annet dressurridning. 
Og det er godt, for i lengden kan nok all sprangridningen oppleves litt ensidig. 

Visse deler av spillet kan også oppleves som litt mangelfullt. 
Man kan for eksempel velge seg en stall, der enten utvalgte venner eller alle kan slippe inn. 
Men man får ikke mulighet til å være i stallen, den bare eksisterer som et slags virtuelt hus. 

Uansett - spillet er såpass gjennomført og vellykket på alle måter, at grunnlaget er lagt for en super rideklubb for barn i flere aldre. 
Og hva er bedre enn at barna er på en «trygg» side på nettet, som både kan skaffe dem nye venner og stimulere de små grå med «hestlige» utfordringer? 

Barnet kan prøve spillet gratis i 5 timer før de eventuelt melder seg inn i klubben, på www.ridingclub.com. 
