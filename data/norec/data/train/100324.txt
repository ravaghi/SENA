Jack Johnson:«Sleep Through The Static» 

POP (Brushfire/Universal) 

Surfer av gårde på florlette vestkysttoner. 

Det gikk vel i grunn slik det måtte gå med Jack Johnson: 
Når en Hawaii-født og California-bosatt profesjonell surfer med filmstudier i baklommen bestemmer seg for å lage litt musikk, er det naturlig at det blir bekymringsløs akustisk pop av det. 

Bekymringsløs, ja - selv når Johnson prøver å være melankolsk føles det aldri ordentlig trist. 
Man kan godt kalle hans sjette album valium i plateform, og mannens styrke er også hans svakhet: 
Den duse, friksjonsfri stemningen kan sikkert bli litt kjedelig for noen. 

Men av alle Jackson Browne-etterapende artister som reker rundt for tiden, er Johnson slett ikke den verste. 
Han synger sympatisk, og låtene er tidvis utsøkte. 
«Recorded with 100% solar energy», står det på omslaget. 
Sånn høres det ut også: solfylt og miljøvennlig. 

ANBEFALTE KJØP: 
«Sleep Through The Static», «Enemy», «If I Had Eyes», «What You Thought You Need» 
