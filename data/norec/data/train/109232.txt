Plateanmeldelse:M.I.A. - «Matangi» 

Punk Masala. 

I 2007 var M.I.A. verdens kuleste dame. 
Tre år senere virket hun mest paranoid - men hun lå foran spillet. 

Sjekk nyhetene. 
Overvåkningsprofetiene fra «Maya» har gått i oppfyllelse. 

Men selv har M.I.A. roet seg ned etter et lengre finne-seg-sjæl-opphold i India, og hennes univers av sur sang, retrofuturistisk Bollywood-rave og terror-chic dyrkes mer optimistisk her. 

Hun omfavner fortsatt gi-faen-holdningen og tøyser med nyere popkultur i «YALA», hinduenes svar på YOLO. 

Med hjelp fra folk som Switch og The Weeknd bombarderes sansene av fordervet elektronikk, åndelig dub, sporadiske trommemønstre og sitar. 
Kaotisk, men elegant kulturkræsj. 

Hun er mer avstumpet enn for seks år siden, men jeg sliter fortsatt med å komme på en eneste dame som er tøffere. 

BESTE LÅT: 
«Bring The Noise» 
