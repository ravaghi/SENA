Psykopatisk kjernefamilie
Filmen beskrives som en krysning mellom "Sopranos" og "Lilyhammer", og til en viss grad kan jeg være enig i det. 
Men filmen er dessverre ikke fullt så kul som den ser ut som på papiret. 

Ikke misforstå, den er ikke dårlig. 
Langt ifra. 
Men den kunne ha vært fantastisk med den stjernerekka på laget. 
Oscar-vinnerne Robert DeNiro og Tommy Lee Jones, Oscar-nominerte Michelle Pfeiffer, regissør og manusforfatter Luc Besson, som ga oss filmer som "Det femte element" og "The Professional", og ikke minst Martin Scorsese, mannen bak filmer som "Gangs of New York" og "Mafiabrødre". 

Filmen er basert på romanen "Badfellas" av Tonino Benacquista, og handler om Manzoni-familien som er i vitnebeskyttelsesprogrammet til FBI. 
Giovanni Manzoni (Robert De Niro) har tystet på mafiafamilien sin, og det gjør man selvfølgelig ikke ustraffet. 
Manzoni og familien har nå en pris på hodene sine på flere millioner dollar. 
De blir plassert i en søvnig liten landsby i Normandie i Frankrike. 
Et vanlig A4-liv viser seg imidlertid å være for vanskelig, og familiemedlemmene havner raskt i trøbbel med lokalbefolkningen. 

Skuespillerne er tipp topp, tommel opp , og det er flere fabelaktige filmøyeblikk, som for eksempel da en gjeng kaldblodige gangstere går av toget til sangen "Clint Eastwood" av Gorillaz. 
Men den blir dessverre litt blodfattig innimellom og den klarer ikke å få oss fullstendig engasjert i hovedpersonene. 

Altså: 
En underholdende film det meste av tiden, med fantastiske skuespillere som er en fryd å se på, men den mangler det siste giret for å komme opp blant de beste. 
