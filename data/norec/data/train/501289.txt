Tradisjonslek
Moderne vri på folkelige toner 

Trioen Carolina Chocolate Drops har satt seg fore å fremme en tradisjon innen afroamerikansk musikkliv som lenge er blitt ignorert. 
Nemlig at det i likhet med den mer kjente bluegrass-musikken fantes en tradisjon for felemusikk blant svarte i de amerikanske sørstatene. 

I hovedsak består musikken på trioens nye album av tradisjonelle sanger. 
Innimellom gjør de coverversjoner som «Trampled Rose» av Tom Waits. 
Høydepunktet er når bandet lager en herlig felegnikkende versjon av den urbane R&B-hiten «Hit 'Em Up Style» av Blu Cantrell/Dallas Austin. 

Låtene fremføres med entusiasmen og livsgleden man kjenner igjen fra trioens liveshow. 
Musikken deres burde appellere til både det akademiske publikummet som likte «O Brother Where Art Thou»-filmmusikken og norske countryfans generelt. 

La oss håpe bandet tar seg en tur til Norge i løpet av året. 
I så fall kan denne platen også fungere som en glimrende oppvarming. 

SVERRE OLE DRØNEN 

Enig med vår anmelder? 
Si din mening 
