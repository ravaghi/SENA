Nerder i trøbbel
Regi: 
Greg Mottola 

Manus: Nick Frost, Simon Pegg 

Skuespillere: Simon Pegg, Nick Frost, Jane Lynch, Jason Bateman, Sigourney Weaver 

Sensur: 
11 år 

To engelske nerder (spilt av Simon Pegg og Nick Frost, noen husker vel de to fra «Hot Fuzz» og «Shaun of Dead»), er på ferie/pilegrimsreise i USA. 
Filmen åpner da de to er på en messe for science fiction–litteratur. 
Deretter legger de ut på en hellig reise til steder i USA der mange mener å ha observert UFO’er. 

Nå er det bare dette: 
I 60 år har en utenomjordisk skapning med tilnavnet Paul (med stemmen til skuespiller Seth Rogen) blitt holdt i fangenskap ved en militærbase. 
Imidlertid: 
Paul klarer å rømme. 
Og se: 
Han havner i leiebilen til de to engelske nerdene. 
Hvor ellers? 

Dermed er klovneriet i gang, i full, forvirrende og hardbalen bredde. 
Dette kunne ha blitt et forferdelig stykke Larm & Leven. 
Det blir det jo også, men både de to hovedrolleinnehaverne, som også har skrevet manuset, makter å balansere innfall og utfall med handling og typer og søte scener, uten noen gang å miste balansen. 
Til det har de også – selvfølgelig! 
– meget kyndig hjelp av regissør Greg Mottola («Superbad»). 

Det er noe hyggelig og lunt over hele historien, og dét kan svært gjerne skyldes at manusforfatterne/hovedskuepillerne er britiske. 
Og så viser filmen klart og gjentatte ganger at Steven Spielberg ikke har levd forgjeves. 
Hans stemme vil du også høre i en telefonsamtale, om du bare er oppmerksom nok. 
