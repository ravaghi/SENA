Snerten syretripp av en satirewestern
I «Vann over ild» er ville vesten et søkkrikt sted som holder på å gå under fordi ingen lenger trenger å gjøre kjedelige ting. 
Høres det litt kjent ut? 

Vann over ild 

Sjanger: Western/eventyr. 
Nasjonalitet: 
Norge 2018. 
Regi og manus: Joern Utkilen. 
Skuespillere: Cato Skimten Storengen, Ole Christoffer Ertvaag, Nina Ellen Ødegård, Kristoffer Joner, Helga Guren, Arthur Berning, Jørgen Foss, Edward Schultheiss, Ole Johan Skjelbred, Morten Liene, Kamilla Grønli Hartvig, Laura Vallenes. 
Lengde: 
1 time 29 min. 
Aldersgrense: 12 år. 

Du ser og hører nok tydelige spor etter inspirasjonen fra både David Lynch og Aki Kaurismäkis filmunivers og estetikk. 
Leningrad Cowboys goes umiskjennelig Norway denne gangen. 
Men du har aldri opplevd noe som likner på denne sykt fascinerende filmen med den intetsigende tittelen «Vann over ild». 
Denne filmen må oppleves, ikke bare leses om. 
For den er ganske så ubeskrivelig. 
På godt og vondt. 

Kanskje vakler du ut av kinosalen og lurer på hva du nettopp så. 
Var det morsomt? 
Var det mer enn tøys, altså et poeng med all galskapen? 
Etter noen timer med filmen under huden, er svaret ja. 
Og ja. 

Satirisk western 

Stedet er et lite samfunn i en ørken. 
Goldt og flatt, møblert med syrefargede campingvogner og søppel. 
Masse søppel. 
Det viser seg at innbyggerne her har blitt så rike av å produsere noen små, røde plastperler, som også er gjengs valuta, at ingen lenger gidder å utføre det drittarbeidet søppelplukking er. 
Alle vil bare gjøre det de vil. 
Og alle har moped. 

Allerede før en svartkledd fremmed (Kristoffer Joner) ankommer byen med sin glisende kjæreste og store vyer, har en konflikt oppstått mellom gruvesamfunnet og en liten gjeng med outsidere som bor i skogen. 
Og verre skal det bli. 

Minimalt blir sagt. 
Dialogen er skarphogd og effektiv. 
Hele regnbuen, og vel så det, er sjenerøst sprutet over filmens fargepalett. 
På overflaten er dette klassisk western: et lite samfunn, en konflikt mellom onde (griske, kyniske) og gode (rettferdige, empatiske), og et endelig oppgjør. 
Og i dette samfunnet, befolket av alskens raringer i et slags postapokalyptisk forfallsunivers, er det ikke gitt at det gode går av med seieren. 

Og under der ligger satiren. 
Snerten og dyp. 
Det frodige og dyktige skuespillerensemblet bidrar raust med sine egne særtrekk, slik at det også blir harselert med selve filmmediet. 

Detaljene er gull 

Sammenhengen mellom maktsyke og grådighet, falske nyheter, manipulasjon og tung bevæpning for trygghetens skyld er krystallklar. 

Og inn i dette harde samfunnet feier en diva-aktig Helga Guren som selveste Kulturen. 
Snakker som Nora og Hedda, om at hun vil bare fred og godt for hele verden. 
Men også hun velger det som gagner henne selv best. 

Samtidig er det ikke til å underslå at det er noen intetsigende gråsteinminutter blant alt gullet. 
Men gullet skinner, og det ligger også i de herlige, små detaljene: 

Hvordan man tygger tyggis i Norges villeste vest. 
Hvordan en eksotisk aften utspiller seg der. 
Mobiltelefonene de snakker i. 
Hattehjelmene alle går med. 
Skjegget til Ole Christoffer Ertvaag. 

Som sagt: kan ikke beskrives. 
Må sees selv. 
