Fra duggfrisk finesse til uinteressante dødpunkter
Indieelektronikerne i Hot Chip er ikke helt til å stole på. 

ALBUM: 
Gjennom sin nå fem album lange karriere har London-gruppa Hot Chip hatt det med å levere ujevnt, til tross for solide høydepunkter. 

På sitt beste kombinerer de fengende rytmer med sjarm og melodifølsomhet, men dødpunktene dukker ubønnhørlig opp. 

Denne gangen har låtskriverteamet Joe Goddard og Alexis Taylor hatt glede som ledetråd, og det er et utgangspunkt som passer dem godt. 

I åpningslåtene «Motion Sickness» og «How Do You Do» formidler de det med finesse - i sistnevnte med en duggfrisk discoelektro-beat - og den kjappe synthfunkpopen i «Don't Deny Your Heart» og den nydelige, r'n'b-aktige gitarballaden «Look At Where We Are» er heller ikke å forakte. 

Men mens det ikke er noen dårlige spor på «In Our Heads», føles et par ganske uinteressante («Ends Of The Earth», for eksempel), og ikke alle de lekne sjangerelementene faller like godt på plass. 

Og rett nok kan Taylors lyse vokal være fantastisk flott (hør bare nevnte «Look At Where We Are»), men det er ikke i alle formater den briljerer - tvert imot kan den fremstå ganske monoton i roligere låter. 
Da blir Goddards myke, luftige variant en behagelig avveksling i «Let Him Be Me». 
