Hans Rotmo feirer ateistens jul - 30 år etter
Følger opp sin alternative juleklassiker «Vårres jul». 

ALBUM: 
For en som har et nærmest religiøst (!) forhold til Hans Rotmos alternative juleplate «Vårres jul» — først på kassett fra 1980 og så i revidert utgave på cd ti år etter — er det ikke til å unngå at det knyttes en del forventninger til oppfølgeren. 

Ikke at den skulle bli bedre, men at gjengen som spilte inn den første plata skulle finne igjen noe av den samme stemningen fra 30 år tilbake. 

Protester «Vårres jul» er kanskje den mest spesielle norske juleplata som er gitt ut. 

Da den kom fikk den, ikke uventet, en muggen mottakelse fra kristelig hold, blant annet var det et sjokk for mange å høre at jula var eldre enn Jesus. 
Den solgte ikke mye, heller. 

Da Rotmo i 1990 ga ut en revidert versjon, der to sanger var tatt ut og fire nye kom til, ble mottakelsen en helt annen. 

«Vårres jul», ateistens jul, var blitt mer stuerein, og salget nærmer seg 150.000 eksemplarer. 

Tittellåten spilles på radioen hver jul, og i 1992 ble den også et teaterstykke, «Vårres jul — juletradisjoner gjennom 1000 år». 

12 nye sanger 30 år etter den første plata hadde Rotmo planer om å spille den inn på nytt, men så skrev han så mange nye sanger at det ble et helt nytt album i stedet. 

Med ett unntak er de samme musikerne med på oppfølgeren, med Rotmo sjøl (gitar og mandolin), Henning Sommerro (orgel og trekkspill) og Gunnar Andreas Berg (gitar og dobro) i spissen. 

Musikken er like skeiv og ustrigla som da Vømmøl Spellmannslag herjet på 70-tallet. 

Det er så upretensiøst at det høres litt ut som om de er gått i studio uten å ha øvd spesielt mye. 

Men det er også sjarmen med dette albumet. 
Det tar ikke jula høytidelig, og resultatet er deretter. 

Vår tid 
Det har vært et mål for Rotmo å lage ei juleplate mer for vår tid, og her er blant annet en sang om Odd som feirer jul i cyberspace med digitalt juletre og ser porno med Askepott («Giddalaus jul») og en moderne «Jul i barnehagen» — med Jesusbarnet Arne Bjarne. 

Men også «Vårres jul 2» tar i hovedsak utgangspunkt i gamle juleminner, om den første julefesten, med klining og konjakkfyll (en slags utgave av klassikeren «Juletrefest for unga» fra 1980 for viderekomne), om ølbrygging i Ola Uteligger-stil, «Jul i butikken» og den såre og triste «Julgavan uti bila» — om ei jul altfor mange opplever hvert år, preget av fyll og vold. 

Det er høydepunktet på toeren, mens jeg nok ville droppet de mer anmassende «Julaften med ilder» og «Rocka jul» når den reviderte utgaven kanskje kommer om noen år... 

Bonus Som bonus får du «Vårres jul» i 1980-versjon, et lurt grep for sammenlikningens skyld. 

Om den nye plate er bedre eller dårligere enn den første er uinteressant diskusjon, for den ble lagd for en annen tid. 

Det er jo ingen som lar seg forarge lenger! 

Rotmo sier det kanskje best sjøl i et intervju med adressa.no: 

- De fleste vil synes at, nei, den er ikke så bra som den forrige, gamle plata, nei. 
Men så kommer det til å gå en fem-seks år, så vil de bli glad i noen av disse nye sangene også. 

Omtrent som forrige gang, altså. 
Vi har tid til å vente. 

Hans Rotmo og bandet legger ut på en 30 dager lang turné som starter i Verdal 20. november. 
