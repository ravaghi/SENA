Spillanmeldelse:Laber marsvin-action 

Konseptet til «G-Force» er morsomt og småoriginalt. 
Dessverre er innpakningen litt større enn innholdet. 

Spillet er noe så spesielt som et skytespill med et marsvin og en husflue i hovedrollen. 
Barnet skal bruke topptrente marsvin med spesielle talenter for å utføre hemmelige oppdrag. 

Barnet kontrollerer Darwin, som er leder av G-Force-laget, og husfluen Mooch, som er overvåkningsekspert. 
Disse to skal sammen med resten av styrken redde jorden fra å bli invadert av en robothær med onde husholdningsredskaper. 

Konseptet er altså morsomt i seg selv. 
Dessverre er det ikke like gøy å spille. 
Man utfører oppdrag og kommer seg videre fra brett til brett, i kjent plattformstil. 
Det er rimelig enkelt, uten de store utfordringene. 

Men spillbart er det. 
Det er enkelt å komme seg dit man skal og man slipper å irritere seg over å stå fast eller knote med styringen underveis. 

Grafikken er god, men det er ikke annet å forvente av et slikt spill til en slik konsoll. 
Og bryr barna seg egentlig så mye om denne grafikken? 

Spillet er i 3D, og det følger med briller. 
Men jeg merket ærlig talt ikke stor forskjell - bortsett fra at jeg fikk vondt i hodet når jeg hadde dem på. 

Den artige innpakningen kan ikke bortforklare at dette bare er nok et skytespill, selv om det bare er husholdningsmaskiner som får gjennomgå. 

Det virker spekulativt å bruke et marsvin i hovedrollen. 
Er det bare for å få med seg barna? 
Det kunne like gjerne vært en soldat i hovedrollen. 

PS: 
Spillet er også ute på PS2, Xbox 360, Wii, PC, PSP og DS. 
