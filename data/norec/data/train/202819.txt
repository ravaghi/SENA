Pentax Optio W10
TEST: 
Pentax' nyvinning er kanskje ikke det peneste kameraet å se på, men hva gjør vel det når du kan leke med det i bassenget? 
Her er vår dom! 

Den nye Optio 10-serien til Pentax består av fire kameraer - A10, som vi tidligere gav en femmer på terningen, M10, som er den billigste varianten, T10 med trykkfølsom skjerm og dette kamereaet - W10, som er vanntett ned til halvannen meter. 
Det er imidlertid ikke det første vanntette kameraet fra Pentax - tidligere har de også hatt modellene WP og WPi, men vi har ikke testet noen av dem. 

Lommekameraet fra Pentax er intet vakkert skue. 
Nå er du kanskje ikke så opptatt av det dersom du skal ha et værfast kamera, men allikevel hadde det ikke gjort noe om kameraet hadde sett ut som om det var laget på denne siden av årtusenskiftet. 
Kameraet er nokså bredt i forhold til høyden, og objektivet er fastmontert uten å komme ut av huset. 
Pussig nok er ikke linsa beskyttet annet enn at den ligger litt lenger inn i kamerahuset enn kanten rundt. 

Objektivet har Pentax laget selv, med 3x zoom og en brennvidde tilsvarende 38-114mm. 
Høyeste blender på vidvinkel er f/3.3, som ikke er blant de beste i klassen, men f/4 på tele er faktisk ganske imponerende, og vi kan ikke huske å ha sett et kamera av denne typen på en stund som er så lyssterkt ved full innzooming. 
CCD-sensoren er av den minste typen, 1/2.5", og kameraet tar bilder med seks megapikslers oppløsning. 

Tar vi en titt videre på utsiden, legger vi merke til en liten kromming på høyre side sett bakfra. 
Den gir et marginelt bedre grep, men vi ville heller hatt den på forsiden av kameraet, siden tommelen tross alt brukes til å zoome og navigere. 
På undersiden ligger batteriet og minnekortet formidabelt beskyttet bak et deksel med ekstra lås, og der finner du også utgang til TV og PC, samt inngang til strømadapter. 

Strømsparing 

LCD-skjermen er 2.5" stor og har 115.000 piksler - ingen fantastisk oppløsning og heller ikke spesielt god innsynsvinkel. 
En fordel er at skjermen har strømsparemodus der du selv kan angi hvor lang tid det skal ta før den aktiveres, og da lyser skjermen svakt - det kan være greit i forhold til å spare litt på batteriet dersom du leker deg i bassenget eller lignende. 

Den brede formen på kameraet gjør at det er god plass til knapper og skjerm. 
Zoomkontrollen er avlang og er komfortabel å bruke, og det finnes også relativt store knapper for navigering samt en OK-knapp i midten. 
Knappene er av plast og fungerer også som snarveier til blits, makro, selvutløser og såkalt "mode", der du kan velge blant en haug av forhåndsdefinerte programmer, faktisk 25 i tallet inkludert lyd- og videoinnspilling. 
De ulike modiene er alle representert med fargerike og morsomme ikoner, og det hører også en hjelpetekst med til hver av dem. 

Den grønne knappen fortjener et lite avsnitt. 
Den kan du nemlig selv konfigurere til å inneholde de menyvalg du vil. 
Den kan enten representere "grønn modus", der du mister kontrollen over alt som heter manuell hvitbalanse etc., eller du kan sette opp opp til fire innstillinger som du skifter mellom ved gjentatte trykk på knappen. 
For eksempel kan du velge eksponeringskompensasjon, hvitbalanse, fokusmetode og følsomhet, som dermed vil være ganske raskt tilgjengelig. 
En annen finesse, som vi også finner hos A10, er at du selv kan angi hvilke innstillinger som skal huskes når du slår på kameraet igjen. 

I tillegg kan nevnes histogramvisning ved søking, og at du kan gjenopprette bilder du var så uheldig å slette i kameraet. 
I likhet med sin storebror, A10, kan du også velge noen rammer som du kan påføre bildene dine. 

W10 har ingen støtte for manuell kontroll av blender og lukkertid, men manuell fokusering er mulig. 
Følsomheten kan settes opp til ISO 800 og makronærgrensen er på 1cm som er veldig bra. 

Bildekvalitet 

Bildekvaliteten på W10 er ikke like god som den var da vi testet A10. 
Spesielt synes vi støynivået er noe høyt på bildene, og mange av bildene har noe dårlig skarphet; spesielt ut mot hjørnene der vi også finner noe høy vignettering. 
Eksempler på avtakende skarphet kan sees i sammenligningen mot Canon S3 IS under. 

Bildene kunne også hatt bedre dynamikk, og både i lyse og mørke partier av bildene opplever vi ofte at detaljer viskes ut - særlig de lyse partiene blir lett utbrente. 
Automatikken gjør det godt når det gjelder hvitbalansering, og bildene har nesten ikke fargestikk. 
Graden av kromatisk feilbrytning er også veldig liten for dette kameraet. 

Når det gjelder ISO-støy, legger kameraet seg som regel på 64-200 i ISO, med enkelte innslag av ISO 400 ved innendørsfotografering uten blits. 
Det er imidlertid ikke å anbefale, og bildene blir da ganske kornete, som du ser i utsnittet til høyre (utsnittet er et brikkespill på hytta). 

Filmkvaliteten er ganske god på dette kameraet - 640x480 med 30 bilder i sekundet. 
Du kan naturligvis også filme under vann, og da får du også med lyd. 
Den blir selvagt ikke like god som den blir når du filmer over vann, og du får heller ingen blitshjelp, som gjør at rekkevidden blir noe begrenset. 

Vi brukte W10 til å filme Sony CyberShot T30 i aksjon; et filmklipp du kan se 1/4 ned i denne omtalen. 

Men hvordan blir så bildene under vann? 
Vi plasket litt i badekaret hjemme, og her er noen eksempler. 
Det er nesten påkrevd med blits under vann, både fordi vannets bevegelse gjør at det lett blir kornete ved lang lukkertid og fordi du uten blits ikke har spesielt god rekkevidde: 

Ytelse 

Vi ble faktisk litt overrasket over ytelsen på dette kameraet med våre standardtester. 
Riktignok har det ganske treg oppstart med tre drøye sekunder, men ytelsen til autofokusen var rask med 0.9 og 1.2 sekunder på våre utløsertester på vidvinkel og tele - det er faktisk blant de bedre av de vi har testet på en stund! 
I tillegg lades blitsen ganske raskt, og to blitsbilder klokket vi inn til drøye tre sekunder. 

Det skal imidlertid nevnes at autofokusen ikke alltid klarer å finne frem, og at den ved generell bruk ikke er så god som tallene under tilsier. 

Fullstendig ytelsestabell finner du under: 

Konklusjon 

Pentax gjør mye rett om dagen med sine nye kameraer. 
De er veldig brukervennlige med gode menyer og fargerike ikoner, og de har små finesser vi liker, som for eksempel at du selv kan velge hvilke innstillinger som skal huskes mellom hver gang du slår på kameraet. 
Vi trillet for noen uker tilbake en femmer på terningen til Optio A10, som også kommer med optisk bildestabilisator. 

Pentax 
Optio W10 er et kamera vi fikk et litt ambivalent forhold til. 
Negativt fordi det ser ut som det gjør og fordi bildekvaliteten ikke er spesielt god sammenlignet med andre kameraer i denne prisklassen, men positivt fordi kameraet har ganske god brukervennlighet/ytelse og fordi det jo faktisk kan være med deg i poolen på ferietur. 

Problemet er at halvannen meter rett og slett er for lite til at vi roper "wow". 
Mot en ekstra tusenlapp eller to får du kjøpt undervannshus til en rekke andre lommekameraer, og da kan du ta dem med ned på både 30 og 40 meter. 
Da snakker vi plutselig om et kamera som kan være med på dykketur, og dermed med et langt større bruksområde. 

Trenger du en billig løsning til babysvømminga, derimot, er dette et greit alternativ. 
Til generell bruk, derimot, synes vi det finnes bedre kameraer i denne prisklassen. 
