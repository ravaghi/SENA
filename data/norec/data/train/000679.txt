Dishonored
Brutalt, mørkt og ubehagelig – atmosfæren i Dishonored er til å ta og føle på. 

Er du en brutal morder, sparer du livet til ofrene dine, eller sniker du deg kanskje bare usett forbi? 

Valget er ditt, for Dishonored lar deg forme din egen spillopplevelse etter din egen spillestil. 

Dette actionsnikespillet kan friste med timevis av nervepirrende underholdning! 

Den maskerte hevneren 

I industribyen Dunwall, som ser ut som en slags dystopisk sci-fi-versjon av et viktoriansk London, har en dødelig pest spredd seg i befolkningen, en svært smittsom sykdom som får blod til å renne ut av øynene mens kjøttet råtner på kroppen. 

Med førstepersonsperspektiv inntar du rollen som Corvo Attano, livvakten til keiserinnen av Dunwall. 
Når keiserinnen myrdes blir du uskyldig fengslet for drapet og for bortførelsen av keiserinnens datter og tronearving. 

Etter å ha blitt reddet ut av fangenskap, blir du tildelt overnaturlige krefter av en mystisk skikkelse kalt «The Outsider». 
Nå må du redde det herjede landet fra pest, undertrykkelse og nød. 

Med en maske over ansiktet for å skjule identiteten din setter du ut for å ta hevn på drapsmennene, styrte de religiøse militantene som har overtatt styringa, og innsette keiserinnens datter på tronen. 

Får de leve eller dø? 

Dishonored har en åpen spillverden du kan bevege deg fritt rundt i, med en base der du møter dine allierte, henter oppdrag, og oppgraderer og kjøper nytt utstyr. 

Det er mye å utforske, for du kan hoppe og klatre opp på de fleste overflater. 
Ta turen over høye hustak, under bakken, inn i bygninger og gjennom smale bakgater – det er alltid flere veier du kan gå for å nå målet. 

Spillet legger opp til at det skal gå an å gjennomføre oppdragene uten å drepe noen fiender. 
For det er ikke alltid døden er løsningen når slemme vakter står i veien. 

Jo flere lik du etterlater på din vei, jo flere rotter dukker opp i byen. 
Flere rotter betyr at pesten sprer seg raskere, flere mennesker blir smittet og historien får et mørkere utfall. 

Din egen unike spillopplevelse 

Istedenfor å hugge hodet av gangsteren som sperrer veien, kan du for eksempel ta ham ut med en bedøvelsespil, snike deg innpå og kvele ham bevisstløs, eller finne en vei der du kan snike deg usett fordi. 

Hvis du likte Deus Ex: 
Human Revolution kommer du til å elske friheten i Dishonored. 
Her er det ikke én vei for deg som vil snike deg forbi, én vei for deg som vil møte fienden ansikt til ansikt, eller én vei for deg som vil manipulere tekniske duppeditter til din fordel. 

Det er opp til deg hvordan du velger å gå frem og siden du tilnærmer deg de ulike oppdragene slik du selv ønsker er din spillopplevelse av Dishonored ikke bare variert, men også unik. 

Du må gjøre flere moralske valg underveis, men spillet dømmer ikke hva som er rett og galt og det er en befriende følelse. 

Brutal vold og moralske valg 

Corvo Attano er bevæpnet med et katana-lignende sverd, men du har også andre våpen og ferdigheter tilgjengelig i rollen som snikmorder. 

Skyt med armbrøst eller pistol, få tiden til å stå stille, teleportér deg over korte avstander eller få horder av rotter til å angripe fiendene dine. 
Mulighetene er mange, og du kan lett bytte våpen med hurtigtaster. 

Med sverdet kan du blokkere angrep og hugge løs på fienden. 
Kampsystemet er intuitivt og flyter godt, og kampsekvensene er preget av en råskap som kun kan sees i et spill med 18 års aldersgrense. 

Dette merker du godt i det du skjærer over halsen på fienden, planter sverdet i tinningen på ham, spidder overkroppen eller hogger av hodet – det er brutalt og grovt. 

Brutaliteten gjør de moralske valgene du blir stilt ovenfor spesielt interessante, og de sterke visuelle virkemidlene får deg til å tenke ekstra over handlingene du utfører. 

La hjertet lede deg 

Du velger selv hvilke overnaturlige ferdigheter og egenskaper Corvo skal ha. 
Rundt omkring i spillverdenen skjuler det seg runer og amuletter du kan bruke til å oppgradere og åpne nye magiske egenskaper. 

Med et modifisert hjerte i hånden, som dunker raskere jo nærmere du kommer, kan du finne runene og amulettene som ligger gjemt omkring. 
Det er ingen lett sak å finne alle disse, hjertet peker deg i riktig retning, men det er en utfordrende oppgave å oppdage den riktige veien. 

Slik dette systemet er bygd opp trenger du ikke å velge én spillestil. 
Jo flere runer du finner, jo flere egenskaper kan du få, og du kan når som helst bytte mellom aggressive eller defensive ferdigheter. 

Kos deg med detaljene 

Stemningen i Dishonored er til tider svært vemmelig. 
Det dunkende hjertet i hånden din, jamringen fra døende pestofre, lyden av fråtsende rotter som flommer over lik og ikke minst spenningen du kjenner på når du skal snike deg usett forbi en fiende, bidrar til en intens atmosfære. 

Spillgrafikken har også et malerisk uttrykk som passer til atmosfæren. 
Det er et høyt detaljnivå med masse interessante ting å få øye på i bildet. 
Regndråpene som treffer glasset i masken du har på, er for eksempel en finurlig detalj som gir deg følelsen av at du virkelig stirrer ut gjennom øynene til snikmorderen. 

Alle disse elementene gjorde at jeg ble oppslukt av spillopplevelsen og kunne bruke timevis på å gå på oppdagelsesferd i Dunwall. 

Dishonored er et av årets beste spill. 
Dette er en spennende, variert og unik spillopplevelse du absolutt ikke bør gå glipp av 
