Cord Cruncher ørepropper
Øreproppene som ikke floker seg. 

CordCruncher er ett sett enkle uttrekkbare ørepropper, og tanken bak er egentlig ikke så dum: 

Når du skal bruke dem, holder du bare fast i hver ende og trekker dem ut til ønsket lengde. 
Du slipper altså å irritere deg over en kabel som er for lang. 
Når du er ferdig med å høre musikk kan så trekke dem sammen igjen. 
Fordelen med dette er åpenbar: 
Du slipper kabelsalat, altså at ledningen floker seg sammen når du har dem i lomma eller sekken. 
De er altså klare til bruk med en gang du tar dem opp. 

Det er også mulig å kveile dem sammen og snurre dem rundt håndleddet som et slags armbånd for de som ønsker det. 
Dette er altså ørepropper som er svært enkle å ta med seg på tur. 
Vårt testeksemplar var rosa, men de fås også i grønt, sort eller blått, og prisen ligger på rundt 250 kroner. 

Men hvordan virker de? 

Øreproppene kommer en i enkel liten plastpose, men vi liker at den inneholder to sett ekstra tupper, noe som gjør at de aller fleste vil finne en variant som passer. 

Vi synes også uttrekket og det å få dem sammen igjen fungerer helt greit, men pass på at du gjør det slik de viser det i denne produktvideoen: 

Vi har imidlertid et par ankepunkter. 

Skal du bruke dem som armbånd når de ikke er i bruk, må du nemlig stikke minijack-pluggen inn i det samme hullet som de to øreproppledningene kommer ut av. 
Med pluggen på plass kommer dermed de to øreproppkablene i skvis, og hvis dette er noe du gjør ofte frykter vi rett og slett at det kan ødelegge kablene over tid. 

En annen ting som ikke er særlig tillitsvekkende er at de lukter som gamle oppvaskhansker. 
Det er strengt tatt ikke så rart, siden de tross alt er lagd av latex, men vi syntes lukten var såpass sjenerende at det var plagsomt å bruke dem på kontoret. 

Men hva med lyden? 

Vi forventer selvsagt ikke underverker fra et par ørepropper til 250 kroner, men kan likevel ikke nekte for at vi er skuffet. 

Når vi hørte på høyoppløst musikk direkte fra vår iPhone 5 fungerte diskanten helt greit, mens mellomtonen var litt vanskelig å få tak i. 
Hovedsvakheten er imidlertid at det ikke finnes noe tilløp til bassfundament ved lavt og moderat volum, og dermed mister du mye dynamikk i lydbildet. 
Ja det er ganske enkelt fint lite bass generelt, med unntak av når du har volumet så høyt at det er på grensen til ubehagelig. 

Når vi koblet øreproppene til vår Pinell Dac Mini og PC-en ble det heldigvis mer futt i fundamentent, men spesielt imponerende var det heller ikke her. 
Vi tviler vel også på om de som velger å kjøpe disse proppene bruker slikt utstyr, men det vet du best selv. 

Lydmessig er altså ikke Cordcruncher så veldig imponerende, og bedre blir det heller ikke når vi merker tydelig ledningsstøy (altså gnissing) fra kablene under dagens spurt for å rekke toget. 
Det gjør dem altså lite egnet til trening. 

Konklusjon 

Det er fortsatt slik at det er forskjell på teori og praksis, og selv om Cordcruncher definitivt skal få poeng for sine praktiske sider, synes vi ikke at de forsvarer prisen. 

Lydkvaliteten er ikke god nok, gummilukten irriterer, og selv om 250 kroner ikke er så mye, hadde vi heller lagt på et par hundrelapper og kjøpt et par ørepropper som kun har fokus på lyden. 
Da vil de også bli brukt. 

CordCruncher In-Ear Earphones 

som man kan bruke til mp3-spiller etc., og som når man ikke bruker dem kan snøres sammen til et ”armbånd” i en såkalt krympestrømpe. 

Lyden er solid (mener i alle fall de som står bak produktet) og øreproppene er veldig enkle å ta med seg. 
Produktet kommer i forskjellige farger. 

Mer info får du på Cordcrunchers nettsider. 
