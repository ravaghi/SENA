Prakt-full!
Vi aner nok nå noe mer hvorfor Jeppe drikker. 
Men enda klarere er det nå bevist hvordan det er mulig å være dørgende beruset, pussa, i bakrus - og alt i mellom - på en musikalscene i over to timer: 
Øyvind Blunck er rett og slett prakt-full som Jeppe! 

«Jeppe» (- The musikal, burde legges til her) har på fem år vokst fra et lokalt Østfold-prosjekt inn til muntert ærverdige Chat Noir i hovedstaden, og er blitt hva man må kalle en storslått satsing med et digert ensemble. 
Holberg Forelegget er selvfølgelig Ludvig Holbergs udødelige komedie fra 1722, her omarbeidet etter en nyklassisk musikalmal. 
Det er mange gode sanger, musikk arrangert for evigheten, dyktige musikere, det er strålende synging og koring herfra til himmels. 

Derfor alt vel? 
Ikke riktig! 

Crescendo 
For uansett hvor imponerende det hele er, blir det rett og slett blitt litt for mye av det gode. 
Crescendoene kommer såpass tett, at noe av den dramatiske utviklingen forsvinner. 
Til slutt blir man rett ut sagt lettet når skuespillerne får anledning til å si en setning eller to, spille litt munter kleinkunst seg i mellom, være litt underforstått midt i all denne sceniske og musikalske påståelighet. 

Fenomen 
Men for all del: 
Det er masser å glede seg over! 
Øivind Blunck er et fenomen, og han makter å gjøre maksimalt ut av stoffet sitt. 
Nils Vogt er en satan med sitt forræderiske brennevin, Gard Eidsvoll fyller flott ut - og glimrer som ufattelig alternativ medisinmann. 
Hans Marius Hoff Mittet har en drøm av en stemme. 
Mens Hilde Lyrån får ingen andre muligheter enn å bli en nokså endimensjonal Mor Nille. 

Er «Jeppe» moro? 
Javisst! 
Imponerende? 
Sannelig! 
Men innsiktsfull eller følelsesmessig innlevende? 
Ikke en dråpe! 
