Mer eller mindre mann
En morsom og bittersøt film om å bli voksen. 

Mer eller mindre mann er så avgjort mer vellykket enn mindre. 
Martin Lund har regissert et underfundig portrett av en stor gutt som ikke er tilpass i voksenrollen. 

Henrik Rafaelsen spiller godt med et hårfint skille mellom å være barnslig drittunge og etablert samboer. 

Filmen avsluttes før jeg rekker å se den helt store forløsningen av problemstillingene som bygges opp, og noen av personkarakteristikkene er i overkant tydelige, men jeg trakk på smilebåndet, samtidig som jeg grøsset over (gulp) gjenkjennelsesfaktoren. 

Finner seg ikke til rette 

Vi møter Henrik (Henrik Rafaelsen) når han nettopp har flyttet inn i en ny leilighet med sin verpeklare samboer Tone (Janne Heltberg), og har fått ny jobb på kontor. 

Men Henrik er kanskje ikke helt klar for en etablert voksentilværelse. 
Han finner seg ikke til rette der, og føler han ikke makter å matche forventningene som stilles til ham. 

Henrik havner gradvis i en identitetskrise som får utagerende konsekvenser. 

Takler ikke voksenlivet 

Jeg liker måten filmen leker med antydninger på. 
Vi ser det i parets noe uortodokse humor at Henrik ikke helt er på Tones nivå når det gjelder modenhet. 

Vi ser det i små situasjoner at Henrik til tross for voksen fysikk, er som en usikker tenåring i voksne situasjoner. 
Det er en økonomisk fortellerteknikk som forteller oss alt vi trenger å vite om figurene. 

Noen av bifigurene har helt åpenbare funksjoner i filmen, og spilles derfor også med en forholdsvis liten grad av subtilitet, for eksempel Henriks partyglade vennegjeng, og hans matbekymrede mor. 

Merkelige handlinger 

Det er noen momenter ved filmen som får meg til å sette spørsmålstegn ved figurenes troverdighet, som for eksempel samboerparets høylytte aborthumor ved kjøledisken, og Henriks noe merkelige handling i en bil, som Tone nærmest smiler overbærende av. 

I blant skulle jeg nesten ønske at filmen fortalte mer om dette parets fortid, for i flere scener fremstår ikke Henrik som en mann Tone ville blitt sammen med i første omgang. 

Morsom og bittersøt 

Mer eller mindre mann varer i bare 80 minutter. 
Den er plutselig over, uten at jeg føler jeg har fått alle svar på spørsmålene filmen stiller. 

Men samtidig kjenner jeg igjen enkelte trekk fra egen overgang fra ungdom til voksen. 
Og det siste bildet gir en viss indikasjon på veien videre, i alle fall den veien Henrik håper han skal ta. 

Dette er en morsom og bittersøt film om å bli voksen. 
