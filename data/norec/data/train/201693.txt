LG Optimus 3D P920
3D-mobilene er her, men tilfører de verden noe mer enn et midlertidig hakeslepp? 
Vi tester! 

Det skal ikke være lett, og i dette tilfellet mener vi det helt bokstavelig. 
LGs rykende ferske Optimus 3D er den første mobilen i verden med 3D-skjerm, og du trenger ikke engang ha på deg de altfor store og altfor stygge 3D-brillene som deles ut på kinoer verden over. 

Men det koster. 
For det første ligger prisen på rundt 4.500 kroner eller mer når den nå er på vei ut i norske butikker, og for det andre har vekta havnet på hele 168 gram. 
Det er for eksempel over 50 gram tyngre enn Samsungs fartsmonster og storsuksess Galaxy S II 

Likevel, det er ingenting å si på spesifikasjonene, og det er virkelig en kraftpakke som skjuler seg under den ganske tykke innpakningen. 

"Gammel" 
Android 

Innholdsfortegnelse:"Gammel" 
AndroidEn slags 3DAdvarsel: 
Du kan bli slitenEgentlig veldig raskStrålende på videoKamera i 2D og 3DEr den verdt det?3D eller ikke 3D 

En rask sammenlikning viser at de tre siste mobilene vi har testet fra LG (Optimus 2X, Black og denne) alle leveres med såkalte "Froyo", eller altså versjon 2.2, mens alle de tre siste mobilene fra HTC (Desire S, Wildfire S, Sensation) leveres med "Gingerbread" - versjon 2.3. 

LG har tidligere sagt at blant annet Optimus Black vil få oppgradering til siste Android-versjon i løpet av sensommeren eller høsten, og vi antar det samme gjelder Optimus 3D, men det hadde vært hyggeligere å få med 2.3 fra dag én. 

Veldig gledelig er det likevel at Exchange-problemene vi har hatt med både Optimus 2X og Optimus Black nå er løst, og at e-posten nå kommer og går slik den skal. 

En slags 3D 

Den mest oppsiktsvekkende funksjonen er altså 3D-funksjonaliteten, og selv om vi ikke helt snakker kvalitet helt på linje med Avatar eller andre, liknende kinofilmer, er effekten oppsiktsvekkende ved både første og andre øyekast. 
Enda morsommere høres det ut når en både kan filme og ta bilder i 3D, en mulighet som tidligere har vært forbeholdt dedikerte videokamera. 

LG har lagt ved en egen 3D-pakke kalt "3D Space", som er en snarvei til en slags tredimensjonal lekestue. 
Her finner du 3D-apper og 3D-spill, i tillegg til snarveier til 3D-kamera, YouTube i 3D, og et tredimensjonalt bilde- og videogalleri. 

De fire spillene holder grei kvalitet, men det beste er utvilsomt klassikeren "Let's Play Golf". 
3D-effekten er tydelig, og bildekvaliteten bra. 
Hvorvidt den tredimensjonale effekten beriker spillopplevelsen kan diskuteres, og på samme måte som debatten rundt 3D-film har vært innom temaet "men er det noen vits, da"?, kan vi ikke umiddelbart si at spillet blir noe bedre av dybdeeffekten - snarere tvertimot. 

Advarsel: 
Du kan bli sliten 

Problemet med 3D-bilder er nemlig at de er slitsomme for øynene i lengden, og det er selvfølgelig ikke tilfeldig at det er lagt inn en advarsel om å ta pauser hvis en blir trett i øynene hver eneste gang en 3D-funksjon aktiveres. 
Det krever dessuten stadig tilvending etterhvert som en er innom ulike typer innhold, og selv noe så enkelt som å bytte fra en YouTube-video i 3D i høy kvalitet til en med lav kvalitet gjør at synet må omstille seg. 

Graden av ubehag vil nok variere fra person til person (og altså fra video til video), men selv ble jeg småsvimmel hver gang. 

Til tross for at den berøringsfølsomme skjermen i utgangspunktet har høy oppløsning (480 x 800), gir 3D-funksjonen følelsen av at den er langt mindre, spesielt når kvaliteten på materialet ikke holder høyeste standard. 
Du vil også se tydelige bildeartefakter, som for eksempel uskarpe konturer i bakgrunnen, og sammenliknet med en 3D-TV i tjuetusenkronersklassen er dette - av helt forståelige og åpenbare grunner - en ganske annen 3D-opplevelsen. 
Det skyldes ikke minst at 3D-TVene benytter spesielle 3D-briller, noe som blant annet tillater en langt høyere oppløsning enn tilfellet er med brillefrie løsninger. 

3D-funksjonen kan forøvrig enkelt skrus av og på ved hjelp av en knapp på siden av mobilen, og du kan dessuten sende 3D-signalene via HDMI-utgangen til en 3D-kompatibel TV. 

Egentlig veldig rask 

I utgangspunktet burde Optimus 3D være en formel 1-mobil. 
Den har en tokjerneprosessor på 1GHz, og selv om 512MB internminne ikke er i samme klasse som Galaxy S II (som dessuten har en tilsvarende prosessor som er 200MHz raskere), er tallene bra nok til at vi forventer effektivitet. 

Av en eller annen grunn er det ikke helt slik. 
Optimus 3D er langt fra treg, men vi merker stadig vekk små forsinkelser ved åpning av programmer, klikking på lenker, scrolling nedover og oppover skjermbilder, eller når vi drar oss fra én hjemskjerm til en annen. 
Sammenliknet med en iPhone 4 (som feirer ettårsjubileum i disse dager) virker Apple-mobilen et hakk mer mottakelig for berøringer, og, igjen, vi snakker ikke om forskjeller som lar seg måle med syvmilssteg, men det er nok til at det blir synlig. 

Nettleseren gir på den annen side bedre respons, og spiller blant annet av Flash-innhold av normal kvalitet uten å hikke. 
Den er derimot ikke flink til å tilpasse nettsider til skjermen, og en må stadig vekk zoome ut manuelt for å få fullstendig oversikt. 

Den er rask, men ikke like rask som nettleseren på Galaxy S II. 

Antallet nettlesere på Android overgås heldigvis bare av antallet sjokoladesorter en finner i en middels matbutikk, så det er ikke noe problem å finne gode alternativ. 

Strålende på video 

At LGs 3D-mobil har fartspotensiale hersker det liten tvil om. 
Den scorer høyt på fartstester fra blant annet Quadrant Standard-appen, men en score på 2462 er fortsatt godt under - nå nevner vi den igjen - Samsungs tokjernemonster. 
Den scorer hele 3415. 

Video takler Optimus 3D uansett utmerket, her har LG åpenbart jobbet med videokodekstøtten. 
Vi fikk spilt av så å si alle testvideoene våre, og det inkluderer full HD-videoer (1080p) kodet med høy kvalitet, og det inkluderer formater som mkv, divx, mov og wmv. Snedig nok kan en skru på 3D-funksjonen mens en ser på video, og LG har klart å lage passe overbevisende tulle-3D av videoer som ikke er kodet i 3D-format overhodet. 
Det er nok ikke noe du vil finne på å bruke til daglig, men som gimmick er det ganske morsomt. 

Samtalekvaliteten er også utmerket, her har vi absolutt ingenting å utsette. 

Kamera i 2D og 3D 

Det skulle bare mangle at ikke LG lot 3D-funksjonaliteten skli over også til kameraet til Optimus 3D. 
En kan både ta bilder og filme i 3D, men resultatene kan naturligvis ikke deles med andre uten videre - de må vises fram i 3D på din eller en annen persons 3D-mobil. 

Har du en 3D-klar TV kan du, hvis du er heldig, automatisk vise fram både videoer og bilder i 3D, men det betinger at TVen din har rette HDMI-versjonen. 

Kameraet som sådan tar gode bilder, men de er ikke fantastiske. 
Både Galaxy S II og Sony Ericssons Xperia Arc tar bedre bilder, med blant annet mer futt i fargene og mindre støy enn det vi finner hos Optimus 3D. 

Hvitbalansen er heller ikke alltid like stødig innendørs når den er satt til automatisk, men lysbalansen i bildet er bra til å være mobiltelefon, det ser vi blant annet på bilder med for eksempel mye lys i øverste parti av bildet. 
LG balanserer bildet fint, slik at ikke de lyssvake partiene overveldes av sol eller innelys, og forsvinner i mørket. 

Optimus 3D kan også ta opp video i full HD (1080p), men skalerer ned til 720p når 3D-funksjonen aktiveres. 
Videokvaliteten er bra, men heller ikke den imponerer. 
Det er blant annet for enkelt å overeksponere opptakene, og Optimus 3D bruker for lang tid på å justere lysbalansen når en veksler mellom mørke og lyse partier. 
Videoene komprimeres også ganske kraftig (én megabyte med full HD-video blir rundt snaue 60MB - det er ikke mye), det kan en også finne igjen i opptakene. 

Du kan se bilder tatt med LG Optimus 3D-kameraet her: 1, 2, 3, 4, 5, 6. 
Du kan se video filmet med LG Optimus 3D her: 1080p-video 

Er den verdt det? 

Problemene med Optimus 3D oppstår når du ser på spesifikasjonene, og så ser på prislappen. 
Så løfter du blikket og ser på Samsung Galaxy S II. 

Per i dag er prislappen på de to så å si identisk. 
Samsungs toppmodell og toppmobil er en bedre telefon enn Optimus 3D. 
Den er raskere, den er betydelig lettere, og den har en enda bedre skjerm. 
Den tar veldig bra bilder, og den har en del finesser som Optimus 3D ikke har. 
De to modellene er derimot omtrent like gode på videoavspilling og multimediahåndtering, men det blir ikke nok for LGs 3D-mobil. 

I tillegg er Optimus 3D stor. 
Og tung. 
Skjermen på 4.3 tommer alene er forsåvidt ikke problemet, det er tykkelsen og de 168 grammene som kommer på toppen av det igjen som gjør at mobilen tar litt for mye plass både i hender og i lommer. 
Den føles akkurat litt for stor. 
Galaxy S II har omtrent de samme kvadratiske målene, men den er betydelig lettere og tynnere, og dermed blir totalinntrykket også snudd til fordel for galaksemobilen. 

Det eneste området der Optimus 3D overgår Galaxy S II blir naturligvis på området hvor den er ment å regjere - på 3D-funksjonalitet. 
Dette er som allerede nevnt den første smartmobilen med 3D, og det er lett å la seg imponere over hva LG har fått til. 

Men er det nok? 

3D eller ikke 3D 

Svaret på det spørsmålet koker ned til om du tror 3D har en framtid som underholdningsformat, og om du synes 3D-funksjonaliteten gir merverdi i forhold til de todimensjonale skjermene vi bruker nå. 
Utfordringen til Optimus 3D er at den bruker såkalt autostereoskopisk 3D. 
All 3D-teknologi er et kompromiss, enten en nå må sitte med briller på, eller en må godta litt dårligere lysstyrke fra TVen. 

Kompromisset til den autostereoskopiske skjermen, som en altså også finner på Nintendos håndholdte, tredimensjonale spillkonsoll 3DS, består i at blikket har en ganske bestemt, ideell posisjon, og at du ikke kan bevege mye på hodet før dybdeeffekten forstyrres. 
Teknologien er dessuten såpass primitiv at bildet på langt nær har samme kvalitet som Avatar på kino eller de beste 3D-TVene i stua. 

3D er kanskje kjekt å ha, men for min del kommer det seg foreløpig ikke forbi gimmickstadiet, og i lys av at Galaxy S II bærer samme prislappen, skal du være veldig interessert i det som i prinsippet er en nedstrippet tredimensjonal opplevelse for å velge Optimus 3D. 

LG Optimus 3D P920 
