Washington:«A New Order Rising» 

(Bauta/Tuba) 

Usedvanlig modent fra unge Tromsø-debutanter. 

Rune Simonsen. 
Merk dere navnet med en gang. 
Et 20 år gammelt vidunder av en sanger som fronter trioen Washington. 
Debutalbumet «A New Order Rising» er melankolsk, følelsesladet og nokså forførende. 

Sammen med bassist Andreas Høyer og trommeslager Esko Pedersen serverer Rune Simonsen, som også spiller gitar, ni helhetlige sanger av det sarte, lavmælte slaget. 
Det låter overraskende modent, men ikke fryktelig originalt, og Washington har et stykke igjen før de rager som en bauta i musikklandskapet. 

Navn som Jeff Buckley, Radiohead, Travis, Thomas Dybdahl, Jim Stärk og Minor Majority er brukbare referanser. 
Flotte sanger som «Have You Ever», «Bluebird», «Maker Of Time» og «Hymn» avslører at Washington besitter et betydelig potensial som vil bli forløst med tiden, såfremt trioen våger å følge sine egne innfall og intuisjon. 

ESPEN A. HANSEN 
