Musikk fra hjertet
I en verden hvor store deler av musikken vi blir presentert for er mer eller mindre simple låter på omkring tre minutter, er det både deilig og befriende å høre det nye albumet til Elbow. 
Det er som å tre inn i en verden hvor tiden står stille, hvor musikken tar seg tid og tekstene endelig gir mening. 

De britiske alternativ-rockerne har holdt på siden 90-tallet, og dette er deres sjette studioplate. 
Det blir raskt tydelig at dette er et personlig album som definitivt bærer preg av frontvokalist Guy Gravey sin livssituasjon. 
Temaene ligger nært hjertet, historiene hans fortelles med klokskap og hengivenhet. 
Det handler om tapt kjærlighet, tapte venner og alderdom. 
Men det er også politiske meninger bak teksten til blant annet «The Blanket of Night» — en tilsynelatende standard kjærlighetssang, som viser seg å være et stikk til innvandringspolitikken. 

Akkompagnementet er skreddersydd til tekstene og gjenspeiler de forskjellige stemningene perfekt. 
Det er stillferdig og suggererende, som gir rom og tid for å puste. 
Noen ganger blir det litt for repetitivt, men det blir alltid løst opp av spennende vendinger. 

Dette er definitivt et album for de voksne, eller gamle sinn i unge kropper. 
