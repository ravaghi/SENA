California, Oslo
Mona & Marias debutalbum byr på like deler solskinn og mørke, og stikker seg ut i den tett befolkede folkpop-sjangeren. 

Det er mange artister som prøver å videreføre magien musikken fra Laurel Canyon, California bød på på 70-tallet. 
Hvert år forsvinner en mengde debutanter i singer/songwriter- og folkpop-landskapet før du rekker å si "Joni Mitchell", og det er vanskelig å gjøre seg bemerket innen dette segmentet. 
En ting er at det er mange om beinet; et annet viktig moment er at det skal en god del til for å gjøre en så tydelig musikalsk arv relevant i 2013. 

Det klarer Mona & Maria. 
Den ekstremt Judee Sill-inspirerte debuten My Sun byr på like deler solskinn og friksjon, og smyger seg inn i følelsesregisteret som en av de beste norske debutene hittil i år. 
Det er ingen umiddelbar plate (med unntak av singelen "Silent Summer", som fort kan ende opp som en livefavoritt på sommerens festivaler), men en utgivelse som vokser og vokser for hvert lytt. 

Den nevte singelen er ikke spesielt representativt for My Sun. 
De aller fleste låtene er langt roligere, og byr på et lydbilde med mer luft. 
Aller vakrest er dramatiske "Runaways", sakrale "Golden Mind" og stryker-drevne "Babyflowers". 
Låtene er fylt med harmonier, og de to stemmene kler hverandre. 
Selv om låtene er enkle, blir de aldri kjedelige - hele veien bærer albumet i seg et mørke som gjør lytteropplevelsen interessant. 

Mona Andersen og Maria Knudsen har brukt lang tid på My Sun, og resultatet er deretter. 
Albumet låter delikat, mjukt og klart, og vitner om en visjonær duo som vet hvor de vil. 
De har alliert seg med en lang rekke proffe folk for å perfeksjonere uttrykket; Christian Engfeldt og Marcus Forsgren står for produksjonen, og Martin Horntveth og Knut Schreiner er bare to av musikere som har bidratt under innspilling. 

Selv om vi har med et debutalbum å gjøre, føles det allerede som Mona & Maria har funnet sitt uttrykk. 
Det er ingen fomling å spore på My Sun. 
Oslo-duoen høres trygg og moden ut, og de henholdsvis 27 og 28 år gamle jentene har allerede et bra liverykte. 
Dette bør bli deres sommer. 
