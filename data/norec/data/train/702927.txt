Bilfolkas eventyr
Hvis Asbjørnsen hadde dratt med seg 
Moe for å kverke bjørnebærjus og fortelle båleventyr for brødrene Grimm i våre dager, ville historiene neppe handlet om tusser og troll, ettersom industrialiseringen dementerte dem. 

Et moderne eventyr er sånn: 
En mekkelysten askeladd fra California blir tvangseksportert til Tokyo der han mer eller mindre frivillig blir oppfanga av lettmetall-ungdommens motor-mannjevning. 
Japanere har det så trangt overalt, så de kappes om å kjøre svinger. 
The drift. 
Garasjekjøring med svingarundt, et hvinende brems og gass-mareritt i Mobiltelefonplanetens underlige nisseverden, der jentene er så tynne at de ville blitt lagt i vann over natta hvis de kom til Lofoten. 
Men farkostene er fete. 

«The fast and the furious: 
Tokyo drift» har biler som likner mobiltelefoner, biler som likner fjortissnop, biler som likner barnetannbørster, og den er kvikk, henrykt, hensiktsmessig og sympatisk. 

Husker du den ville guttungen i «All the pretty horses». 
Han ble spilt av en fyr som heter Lucas Black og har fått hovedrollen i den tredje f& amp;f-filmen. 
Black kan smile skjevt som Steve McQueen og spiller film med den litt sinte sensualiteten til James Dean. 
Han er et funn. 

I denne filmen legger hovedpersonen seg ut med et ungt steinbitfjes som har yakuza-onkel, han blir venner med en ung, japansk Nietszche, og han blir tvangshyra som torpedo. 
I tillegg lærer han å kjøre The Drift, og det er som filosofi. 
Du skal ikke kjøre fort, du skal takle svingene. 
Brems mens du gasser. 
