Pinlig morsomt
Åse Moe leder talkshowet «Åse tonight». 
Tror hun. 

TV: 
Livet kan by på gode grunner til å dagdrømme. 
Hovedpersonen i filmen «Precious» flykter unna sine brutale omgivelser ved å fantasere om glamour og stjernestatus. 
Rupert Pupkin i Scorseses «King of Comedy» har sitt eget talkshow i kjelleren fordi han er mentalt forstyrret. 
Åse, derimot, i Pernille Sørensens skikkelse, er sånn passelig snål i sine dagdrømmerier. 
Dessuten er hun hovedfigur i en komiserie på NRK, så hun kan ikke være så sprø at det blir trist. 

Fin figur 

Åse er 34 år og bor hjemme hos far. 
Hun jobber i en butikk som trykker spesialkort til bryllup, dåp og andre av livets høydepunkter. 
Åse er forelsket i sjefen (Kyrre Haugen Sydnes), mens kollega (Trond Fausa Aurvåg) er forelsket i henne. 

I starten tenkte jeg at denne dama kommer til å irritere meg: 
Enda en gjeng som har forelsket seg i «The Office» og serverer pinlighetshumor uten nevneverdig intelligens. 
I stedet endte jeg med å le høyt både tre og fire ganger, mens jeg humret meg gjennom store deler av de to første episodene. 
Med andre ord, jeg liker figuren ganske godt og da er mye gjort. 

Kjendiser på besøk 

Åse har det med å kløne ting til for seg, både overfor kunder og kolleger. 
Dette skyldes at hun svitsjer over i dagdrømmermodus på uheldige tidspunkt. 
Overgangene mellom virkelighet og fantasi har som regel en «rasjonell» forklaring, som når hun i første episode lar seg be ut på middag av et slitsomt sykkelbud som studerer litteraturvitenskap. 
Kortdesigner 
Åse vil gjerne diskutere Kjartan Fløgstad ut fra et "trykkfaglig ståsted", noe som leder oss inn i «Åse tonight», der Fløgstad sitter i gjestestolen og blir spurt om hvor viktig valg av font er i den kunstneriske prosessen. 

Flere kjentfolk dukker opp i det halvparodiske talkshowet, blant andre Arne Scheie og Lasse Kjus, som i slutten av hver episode kommenterer hvordan Åse har taklet hverdagen. 
Sørensen står selv ansvarlig for manuset, som ikke er uten slakke partier, men kvikkere enn mye annen norsk humor. 
