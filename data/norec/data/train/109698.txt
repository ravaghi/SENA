Film:Hyper svenske 

Ny, høyintensiv og brutal reise inn i underverdenen i Stockholm. 

«Snabba cash 2» er fortsettelsen på fortellingen om unge Johan, «JW»s, totalhavari av en klassereise, gutten fra småby-Sverige som trodde han kunne leke med de store, rike gutta på Stureplan i hovedstaden. 

Første film var en glitrende presis utforskning av JWs nitide kamp for å leke overklasse. 
Oppfølgeren er en mer av en renspikket gangsterfilm. 

Skjønt, «JW» får tatt et oppgjør med pappaguttene i en sår nøkkelscene som dirrer av klassehat etter å ha fått det slengt rett i ansiktet: 
Det du vil ha, JW, kan ikke kjøpes for penger: Klasse. 

Vi møter ham på vei ut til sin første permisjon, fortsatt med drømmer om å slå seg opp i Stockholms finansverden. 
Handelshøyskolesleiken er borte, og i fengselet har han utviklet et tett forhold til torpedoen Mrado. 
Parallelt følger vi Mahmoud, lavere plassert i serbiske Radovans narkoimperium- og villstyringen Jorge. 
Vi forstår raskt at det vil bli møter mellom de tre i løpet av filmen - alle svikefullt jaktende raske penger. 
Filmen skifter med å følge de fire karakterene, med tilbakeblikk og frempek - vi føler på den alltid tilstedeværende paranoiaen hos de fire. 

Regissør Najafi, med dokumentarbakgrunn, vokter seg vel for å lage forherligende gangster-eventyr. 
«Snabba Cash 2» er beinhard realisme, skitten uglamorøs og brutal. 
I korte sekvenser blir vi minnet på at disse gutta faktisk opererer side om side med gressklippere, lekende barn og forstadsidyll. 

«Snabba Cash 2» har blitt en temposterk skandi-thriller av beste merke - det er bare å glede seg til treeren allerede. 

ØYSTEIN DAVID JOHANSEN 
