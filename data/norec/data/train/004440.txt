Utburd - myten våkner
Bra på beskjedent budsjett. 

Enda en norsk myte kommer til nytte i thrilleren Utburd - myten våkner. 
Her handler det om mystiske skapninger i skogen, og nettopp naturen er filmens sterkeste kort. 

Den nattlige stemningen blant gran og furu er til tider skummel, av og til så man skvetter, og filmens visuelle uttrykk er gjennomført mørk og foruroligende. 

Det lille ekstra mangler nok på manusfronten, og spenningen burde vært skrudd til flere hakk. 
Men når man vet at dette er en studentfilm fra NTNU, laget med et svært beskjedent budsjett, er det likevel imponerende å se hva som er prestert. 

Merkelige ting skjer 

Etter en litt svak prolog, fortsetter det så klassisk som overhode mulig, med en vennegjeng på hyttetur. 

En av dem er forfatter, og han avslører sine bokplaner om utburd-myten. 
Den forteller om uønskede barn som ble satt ut i skogen for å dø, men levde videre ved hjelp av en ukjent kraft til å bli ville naturvesener. 

Det viser seg at en annen i hyttefølget er i overkant mottagelig for slike historier, og snart begynner merkelige ting å skje rundt henne. 

Historien starter altså på minst mulig originale vis, men har likevel en viss originalitet med sin forankring i norske sagn, og har således flere paralleller til hulderfilmen Thale. 

Filmen går gradvis ned i mørket, med flere sekvenser som skaper lett uhygge og utrygghet. 
Regissør Astrid Thorvaldsen vet å bruke skogen som arena for trolske bilder og stemninger, med noen effektive skremmere som kan få deg til å skvette. 

Høy kvalitet på foto og lyd bidrar til å holde på spenningen. 
Filmen har 11-års grense, men kan være i skumleste laget for de aller yngste. 

Skikkelser i skogen 

De fem rollene spilles av Jenny Kaatz, Jørgen Hunstad, Jonas Langset Hustad, Marthe Ingvild Stordahl og Asbjørn Røen Halsten. 
De gjør en grei innsats i ikke alt for utfordrende roller, som manuset nok kunne ha gjort litt mer ut av. 

Det legges opp til spenninger mellom dem som ikke får nok tid til og utforskes skikkelig. 
Figurene blir derfor ikke interessante nok til at det spiller så stor rolle hva som skjer med dem. 

Mer erfarne skuespillere kunne kanskje tilført rollene litt mer dybde, men dette femkløveret fungerer adekvat innenfor rammene som er satt. 

Filmens beste sekvenser inneholder skikkelser i skogen som jeg ikke skal avsløre noe om, annet enn at regissør Thorvaldsen klokelig unngår å vise for mye. 
Det hun velger å vise, gjør Utburd til en ganske kul og effektiv liten thriller. 

Jeg hadde nok foretrukket at skrekken ble skrudd til litt mer, at hyttefølget ble utsatt for større farer, og at handlingen hadde en litt tydeligere avrunding. 
Med større ressurser kunne det kanskje vært gjort noe med det. 

Men som studentfilm på sparebluss, er Utburd - myten våkner et vellykket eksempel på hva man likevel kan få til med godt utstyr, gjennomføringsevne og, ikke minst, en god dose filmteft 
