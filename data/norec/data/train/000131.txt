Forbrytelsen SE03
Intens krim etter velkjent oppskrift. 

Forbrytelsen går inn i sin tredje og siste sesong med den samme, etter hvert velkjente, suksessformelen som preget de to første. 

Et intrikat krimplott, nære familierelasjoner og storpolitisk spill veves sammen til en intens og underholdende krim-noir. 
Det funker heldigvis fortsatt. 

Denne gangen har handlingen fått et maritimt bakteppe – en uidentifisert sjømann blir funnet drept i havneområdet i København. 

Kriminaletterforsker Sarah Lund settes på saken og får snart erfare at mordet kun er opptakten til en større og mer infam forbrytelse, med forgreninger til Danmarks største industrikonsern, en profilert skipsreder og selveste statsministerens kontor. 

Gråbøl er glimrende 

Danskene er uforskammet gode på TV-drama. 
Forbrytelsen, med Sofie Gråbøl i rollen som den ustabile og smått ikoniske politietterforskeren Sarah Lund, er en av de største Skandinaviske TV-suksessene på denne siden av 2000-tallet. 

Gråbøl er fortsatt glimrende i rollen. 
Strikkegenseren er på plass, det samme er sitrondropsene og det rufsete privatlivet. 
Etter 25 år i tjenesten begynner Sarah Lund i tillegg å bli lei av jobben sin. 
Heldigvis tar det ikke lang tid før plottet skrus til og gir henne annet å tenke på. 

Serien er svært tro mot sitt eget formspråk og fortellerteknikken vi kjenner fra de to første sesongene. 
Vi følger fortsatt flere parallelle historier som gradvis flettes inn i hverandre. 

Intens spenning 

Personlig synes jeg forrige sesong var en liten nedtur. 
Den manglet litt av intensiteten til forgjengeren. 
I tillegg hadde den et tema som nok engasjerte dansker i større grad enn nordmenn (danske soldaters tilstedeværelse i Afghanistan). 

I denne tredje sesongen har de gått litt tilbake til den nære, intense spenningen som preget første forbrytelse. 

Ifølge serieskaperne er de nå inne i sin definitivt siste sesong. 
Dermed blir jeg ekstra nysgjerrig på hvor langt manusforfatterne tør å gå. 
Så langt er dette krim av ypperste klasse og jeg gleder meg til fortsettelsen. 

Anmeldelsen er basert på de to første episodene. 
Forbrytelsen ser du på NRK1 mandager klokken 22.00. 

Si din mening om Forbrytelsen i kommentarfeltet! 
