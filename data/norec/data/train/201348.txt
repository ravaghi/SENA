Prøvekjørt:Mercedes-Benz R-klasse 

NEW YORK (DinSide Motor): 
Sikre deg 2011-modellen av denne før nyttår. 
Du får den nå. 

Fra nyttår kan vi risikere at store biler med store motorer blir avgiftsbelagt enda kraftigere. 
Derfor er det bare en ting å gjøre. 
Løp og kjøp. 
Nye Mercedes R-Klasse kan være et av alternativene, og vi har vært i New York og testet 2011-modellen. 

Et nytt format 

Bilen skapte en ny dimensjon blant stasjonsvogner da den første gang kom på markedet. 
Den var som skapt for USA, samtidig som prisen i Norge ble høy. 
Likevel er det blitt solgt et greit antall biler her til lands, for R-Klasse har fått sine fans. 
Nå har bilen gjennomgått en endring i form, farge, og motorisering. 

Trynefaktor 

Når du ser den nye R-Klasse, så er det først og fremst fronten som har fått gjennomgå. 
Det meste er fornyet, fra den bredere grillen, de frekkere frontlampene, støtfangeren, og et nytt panser. 
Dersom du ønsker de nye LED kjørelysene, så kan disse bestilles som ekstrautstyr. 
Alt for å gi det samme visuelle uttrykket som sine nyere søsken. 
Bakover er det ikke byttet ut noe før du kommer helt bakerst. 
Der kan den nå smykke seg med eksosutløp som er integrert i støtfangeren, og helt nye baklykter. 
Dette for å sette et litt mer moderne preg på bakstussen. 
For å gi et enda tydeligere signal om at bilen har fått et designmessig løft, har malermesteren hos Daimler blandet den nye fargen diamond white. 
Hvorvidt endringen er til det bedre er en smakssak, men alle vil se forskjell. 
Hvorvidt alle kunne sagt hvilken som var kommende og utgående versjon er jeg derimot ikke sikker på. 
Personlig er jeg likevel enig i at endringen var til det bedre. 

Det innvendige teller 

Det hjelper ikke med et vakkert ytre dersom det er et innvendig helvete. 
R-Klasse har alltid vært sofistikert, men interiøret har fått ytterligere oppgraderinger i den nye versjonen. 
Nye materialvalg og fargekombinasjoner gir et mer moderne preg enn tidligere. 
Her kan du nå velge totonete fargekombinasjoner som er satt sammen for hverandre. 
Med ekstrautstyr som panorama soltak kan du bidra til et enda lysere og friskere uttrykk. 
Om du virkelig ønsker å være frekk, så har du også muligheten til å velge et interiør fra AMG. 
Da får du et mye mer sporty interiør med detaljer du ikke finner i standardversjonene. 
Dette er absolutt å anbefale. 
Dette interiøret gir bilen et sobert utseende, med riktige detaljer på plass. 
R-Klasse er selvfølgelig 7-seter, og vår mann klarte faktisk på relativt uproblematisk vis å komme seg helt bak i tredje seterad, uten at vi hørte noen sterke ønsker om langtur der bak. 
For en gjeng fotballglade guttunger ville dette likevel vært et fint sted å sitte på vei til kamp. 

Nok av plass 

Som før er det gedigen plass å boltre seg på. 
Den korte versjonen av R-Klasse byr på totalt 1950 liters bagasjerom, mens den lange versjonen gir hele 2385 liters lagringsplass. 
Plassen er dog som før, for bilens størrelse er ikke endret. 
Dessverre har ikke Mercedes valgt å endre alt det gale. 
Når du legger ned setene blir det et flatt gulv, men seteryggene dekker bare deler av gulvflaten, hvilket gir glipper og hull over alt. 
Her vil selvfølgelig småting falle nedi, og du må leke 52-plukk-opp dersom det ikke er utelukkende store kolli du frakter. 

Under huven 

De aller største endringene i nye R-Klasse finner vi likevel under panseret. 
Tre nye motoralternativer skaper en helt ny ramme for modellutvalget. 
Den største er et beist av en V8, som naturlig nok leverer krefter i all mass. 
Få hadde klart å si nei takk til 388 hk og 530 Nm. 
Ikke før de får vite prisen. 

De fleste vil likevel velge en av de to minste alternativene, som begge baseres på deres nye 350Cdi, med seks sylindere i V-form. 
Forskjellene på disse to ligger i ytelse, og Bluetec løsningen. 
Mens 350 Cdi Bluetec leverer 211 hk byr en standard 350 Cdi på 265 gamper. 
Dreiemomentet er henholdsvis 540 og 620 Nm. 
Den mest interessante forskjellen ligger likevel ikke i ytelsene på papiret, men på prislappen. 
Det skiller nemlig akkurat 100.000 kroner, eller en litenbruktbil om du vil. 
Er forskjellen verdt så mye penger? 

I bruk  ingen tvil 

Når det kommer til det daglige bruk er det liten tvil om hvem som er favoritten. 
De ekstra kreftene i R350Cdi gjør susen i forhold til det vi finner i Bluetec versjonen. 
Med andre ord, vårt umiddelbare valg er V6 versjonen med 265 hk. 
I bruk er bilen langt kvikkere, og responsen påtagelig bedre. 
Den nye 7-trinns automatkassen i R-Klasse virker også kvikkere med mer krefter. 
Oppsett av understell gjør du med et enkelt tastetrykk. 
I sportmodus strammer chassiset seg, samtidig som du får bedre styre- og gassrespons. 
På norske veier med telehiv og alskens ujevnheter vil dette antagelig bli for stivt, og du havner lett tilbake i komfortmodus. 
Det gjør ingen ting, for det er trivelig der også. 
R-Klasse er tross alt en stor bil, og ingen sportsbil. 

Feilslått avgiftssystem 

Et interessant element er CO2-utslippet. 
Versjonen som leverer 265 hk slipper ut 223 gram CO2 per kilometer. 
Versjonen som leverer 211 hk, og byr på 80 Nm mindre, slipper ut 222 gram/km. 
Det betyr jo at de i praksis kaster ut like mye dritt. 
Med et ideelt avgiftssystem burde disse bilene koste det samme, ikke ha en differanse på 100.000 kroner. 
Forskjellen er nemlig basert på hk-komponentet i avgiftsberegningen. 
Her tar med andre ord staten penger for kreftene du kjøper. 
Ikke møkka du legger igjen. 
Er dette rettferdig eller feilslått? 
Personlig mener jeg disse to burde kostet det samme, men flertallet kommer til å velge den rimeligste versjonen. 
Den tilfresstiller forøvrig Euro 6, mens den sterkeste holder til Euro 5. 
Vi går nå spennende tider i møte, for i oktober blir forslaget til revidert nasjonalbudsjett lagt frem. 
Da får vi en pekepinn på hva regjeringen har tenkt å gjøre med bilavgiftene fremover. 
R-Klasse kan bli en av taperne, for dersom elbiler og hybridbiler fortsatt skal få avgiftslette, så må belastningen legges på de som slipper ut mest. 
Store biler som R-Klasse vil lide av dette. 

USA-versjon 

R500 er største versjon, og kun for spesielt interesserte eller amerikanere. 
Her til lands vil prisen ruve et sted rundt 1,7 millioner kroner før nyttår. 
Det er den ikke verdt, what so ever, som de ville sagt i New York. 
Da er det bedre å trøste seg med de avgiftssnille utgavene, for du får den samme staselige bilen, bare ikke riktig så mye krefter eller dødvekt. 

Dersom det ennå ikke er klart, så er vårt valg R350CDi. 
Ønsker du i tillegg å spare en ekstra slant, så bestiller du R350 CDi Bluetec. 
Uansett utfall, så har du en staselig og stor bil, med stjerne i grillen. 
Mercedes sitt nye slagord er Das beste, oder nichts. 
Selv har de oversatt dette til 
Det beste, eller ingen ting. 
I mine ører kan det også tydes som 
Det beste, eller ikke... 
Hva som egentlig er riktig må du selv avgjøre etter en prøvetur med en ny R-Klasse. 
Bonusen er at alle versjoner i Norge leveres med firehjulsdrift, og bilen treffer norske veier i disse dager. 
