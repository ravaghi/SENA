Stjernespill for tenåringen
Nå kan barna gjøre seg selv til superstjerner. 

Dette spillet er kanskje hva mange savner med «SingStar» - muligheten til å foreta noen kule dansetrinn samtidig som man synger, og sjansen til å gjøre karriere. 
For det er akkurat det man skal gjøre i dette spillet - lære seg å synge og danse, slik at man kan gå på auditions, og forhåpentligvis bli en stjerne etter hvert. 

Aller først skal man skape seg selv, slik managerne gir popstjernene et image. 
Man kan selvsagt endre alt øyenfarge til klesstil. 
Deretter er det bare å begynne å jobbe. 
Spillet tar i bruk Wii på en god måte - man holder kontrollen i hånden og gjør forskjellige dansetrinn, og kontrollen er en indikator på om man gjør det riktig eller feil. 

Man ser seg selv stort på skjermen, og samtidig en danseinstruktør i det ene hjørnet som viser deg når og hvordan du skal gjøre de ulike trinnene. 
Det følger også med en mikrofon, som man skal bruke når man synger. 
Sangene er typisk tenåringslåter, for eksempel «Toxic» og «Don't stop the music». 

Man skjønner i alle fall at det å være popstjerne ikke er noen lett jobb. 
For det første er det vanskeligere å synge og danse samtidig, enn man skulle tro. 
For det andre er det terping, terping, terping. 

Men moro er det. 
Spillet er utrolig fengende og utfordrende, og vil helt sikkert appellere til mang en tenåringsjente. 
Det er ikke så ensomt på toppen som man skule tro heller - man kan spille med opptil tre venninner samtidig. 
