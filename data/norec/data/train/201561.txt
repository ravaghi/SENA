Samsung NV10
TEST: 
Med et revolusjonerende menysystem og oppsiktsvekkende retro-design, er NV10 fra Samsung noe av det lekreste vi har hatt i lomma på en stund. 
Hva så med bildekvaliteten? 

Samsung er en av produsentene som er i ferd med å markere seg på digitalkameramarkedet. 
De har riktignok laget lommekameraer noen når nå, men med nytt speilrefleks på trappene og tre nye kameraer denne høsten, er det ingen tvil om at sør-koreanerne mener alvor i kampen om forbrukerne. 

Av de nye lommekameraene er det dette som er toppmodellen. 
NV10 tar bilder med 10 megapikslers oppløsning, men er først og fremst oppsiktsvekkende på grunn av meny- og knappesystemet. 

Til å begynne med kan det kanskje se overveldende ut. 
Rundt skjermen er det nemlig plassert sju knapper på undersiden som det ikke står noe på og seks knapper på høyre side. 
Annet enn det, finnes bare en knapp for visning av bilder og zoomkontrollen. 
Men - etter å ha brukt det i noen minutter, finner du raskt ut at dette designet faktisk var både morsomt og lett å bruke, og det blir spennende å se om flere følger etter med slik tankegang fremover. 

Cluet er som følger: 
Menyen er delt opp som en matrise (en tabell). 
Når kameraet står i "vanlig" modus - med søkerbildet, er det et lite ikon knyttet til hver av tastene rundt. 
Når du så trykker på knappen for f.eks. blits, bruker du knappene langs den andre aksen for å velge blitsinnstilling. 
Selv om ikke alle ikonene er like intuitive, er også knappene følsomme for berøring (forskjellig fra trykk), som gir utvidet informasjon om menyvalget. 
Vi savner imidlertid at følsomheten hadde vært noe mer presis, og det er ikke alltid at kameraet registrerer berøringer skikkelig. 

Vi har snekret sammen en liten video som viser hvordan menysystemet fungerer: 

Det er imidlertid flere detaljer ved designet som fanger oppmerksomhet. 
Blitsen, for eksempel, som i ekte retro-hånd spretter opp ved behov, og som ellers ligger skjult på toppen av kameraet. 
I tillegg er kamerahuset i sort, børstet aluminium, som kjennes tungt og solid ut i hånda. 

Grepet er behagelig - utformet på en slik måte at langfingeren får sin naturlige posisjon og gjør at kameraet er lett å holde med én hånd. 
På høyre side finnes også et funksjonshjul, som lar deg bytte mellom følgende modi: 

Auto 
- Gir deg begrenset kontroll: 
Farge/lysstyrke, oppløsning, blits av/på og makro.P 
- Her kan du stille på det meste: 
Flere valg i forhold til blits, lysmåling, seriefoto, skarphet, ISO, hvitbalanse, eksponeringskompensasjon etc. 
Kameraet mangler dog noen av de mer avanserte funksjonene, som histogramvisning og manuell fokusering.M 
- Gir deg også kontroll over blender- og lukkertid. 
Styringen av blenderåpning er ikke helt fri, men lar deg velge mellom to ulike verdier.Advanced shake reduction 
- Fungerer som auto, men slår av blitsen og bruker høyere ISO-verdier for å begrense uskarpheten.E 
- Effekter. 
Lar deg velge rammer, lage animerte GIFer etter stop motion-prinsippet, fargefiltre etc.Scene - Motivtyper - fyrverkeri, portrett, soldnedgang etc.Film - Lar deg spille inn videooptakFotoalbum 
- Visning av bilder, katalogisering i ulike album etc. 

Objektivet er laget av Scnheider-Kreuznach og har en brennvidde tilsvarende 35-105mm, som er helt OK for denne typen kamera. 
Lysstyrken er gode f/2,8 på vidvinkel, mens vi i teleenden gjerne skulle ha ønsket oss litt bedre tall enn f/5,1. 
Makronærgrensen er fire centimeter. 
ISO kan justeres manuelt opp til ISO 1000, og lukkertiden kan settes så høyt som 15 sekunder. 
Batterilevetiden er oppgitt til 180 bilder etter CIPA-standarden, som er litt tynt, men et plusspoeng får Samsung fordi lademekanismen er noe av det mer elegante vi har sett. 
Enten kan du lade det via USB-porten, eller så plugger du USB-enden (den lange flate) rett i en overgang til stikkontakt og videre i veggen. 

LCD-skjermen er svært god på dette kameraet. 
Den har en høy oppdateringsfrekvens selv i dårlig lys, som riktignok gir et mørkere bilde, men med mindre grums. 
Den er 2,5" stor, høytoppløselig og veldig lyssterk. 
Vi har imidlertid grunn til å tro at den kunne ha vært bedre i sollys, siden belegget er veldig blankt og vi lett ser refleksjoner fra glasset. 
Informasjonen i displayet er upåklagelig, og det nevnte berøringssensitive knappesystemet gir utvidet informasjon om de ulike ikonene. 

Som nevnt kan du også filme med kameraet, og filmene lagres i DivX-format med 328kb/s bitrate, som gir god kompresjon og relativt god kvalitet, noe du kan se ekempel på her: 

Ytelse 

Ytelsen blir ikke noe spesielt salgsargument for NV10. 
Oppstarten går på drøye to og et halvt sekund, og det er et godt stykke bak de beste kameraene i denne klassen, og den nevnte batterilevetiden, som er tre ganger så kort som enkelte av konkurrentene, trekker naturligvis ned. 
Seriefotograferingen er heller ikke spesielt rask, og ved bruk av stabilisatoren blir kameraet enda tregere i bruk. 
Ved bruk av rammer etc. tar det også ganske lang tid frem til bildet er prosessert og kameraet er klart for nytt bilde, og autofokusen presterer ikke spesielt godt i forhold til konkurrentene. 

Her er vår vanlige ytelsestabell: 

Bildekvalitet 

Frem til vi hentet bildene inn på PCen, var vi godt fornøyde med kameraet fra Samsung. 
Dessverre skulle det inntrykket få en liten knekk. 

Bildene fra NV10 er nemlig et godt stykke under par. 
Støy melder seg markant allerede på ISO 200 (og er faktisk godt synlig på ISO 100). 
400 kan til nød gå til 10x13cm-utskrifter, men over det er det lite å spare på. 
Det dynamiske omfanget er heller ikke godt nok, og veldig ofte mister vi detaljer i de mørke partiene av bildet. 
Detaljene blir også redusert ved økt ISO-verdi, noe du ser under: 

Positivt er det imidlertid at lysmåleren som regel gjør en god jobb - i hvert fall når du ikke bruker blits. 
Den undereksponerer riktignok ofte en smule, men sørger samtidig for at detaljer i høylysene beholdes i de fleste tilfeller. 
Kameraet har heller ingen problemer med vignettering. 
Kromatisk feilbrytning er noenlunde moderat - synlig her og der, men på ingen måte verst i klassen. 

Innendørs med blits er vi passe fornøyde. 
Eksponeringen varierer litt - noen blekansikter her og der, mens kameraet i de fleste tilfellene har kontroll. 
De fleste av bildene, både med og uten blits, er svært fargesterke; spesielt når det gjelder røde farger som noen ganger fremkommer som blødende. 

Konklusjon 

Delte følelser for Samsung, med andre ord. 
NV10 er unektelig et lekkert skue, og det nye menysystemet synes vi er en veldig god idé: så og si alt av funksjoner tilgjengelig med to tastetrykk. 
I teorien er kameraet veldig brukervennlig, men dessverre er ikke implementasjonen av trykkfølsomme knapper helt 100%, som gjør at kameraet ikke alltid er like "smooth" å betjene. 
Det er litt dumt, siden det i stor grad ødelegger hovedargumentet for å kjøpe kameraet. 

Ankepunktet blir imidlertid bildekvaliteten - spesielt med tanke på støy, som er synlig selv på ISO 100. 
Det gjør at bildene ikke bør blåses opp til noe særlig mer enn A4 med mindre det er utendørsbilder i godt lys, og da setter vi spørsmålstegn ved om det egentlig er så nødvendig med ti megapiksler på dette kameraet. 
I tillegg er prislappen på tre og et halvt tusen en av de stivere på kompaktmarkedet. 

For den designbevisste som er ute etter et kult kamera, derimot, og som ikke ser for seg å skrive ut bilder mer enn i 10x13cm, kan Samsung NV10 være verdt en titt. 
