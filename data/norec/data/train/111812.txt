Harde never, ekte følelser
Selv en film om gateboksing i New York kan ha fine ekstrakvaliteter! 

HANDLER OM: 
Shawn er en slags rømling på gatene i new York. 
En dag oppdages hans evner som slåsskjempe av en heller tvilsom småskurk og fikser på gata. 

Siden Shawn trenger penger, blir han en «streetfighter», en bokser i den brutale, svette, smertefulle men åpenbart attraktive og lønnsomme undergrunnsarenaen midt i metropolens mest skyggefulle strøk. 

DOM: 
Dette er New York som ren storbyjungel, der mennesker enten spiser eller blir spist. 
(Tenk litt i retning av «Asfaltcowboy».) 
De som så regissør Montiels smått kultforklarte debutfilm «A Guide To Recognize Your Saints», vil nikke gjenkjennende. 

Vi snakker dertil om en sjangerfilm, med tema og kulisser kjent fra noen tiår tilbake. 
For å nå den rette effekt, begår i tillegg regissøren en rekke logiske snarveier, til dels rene logiske brister. 

Men: 
Filmen har generelt en meget fin stemning. 
Dette er folk man bryr seg om, føler med og blir engasjert av. 
Dette er film-storby og -mennesker vi ikke har sett på noen tid! 

Det nye stjerneskuddet Channing Tatum er glimrende i hovedrollen, rutinerte Terence Howard en tilbakelent overlever av dimensjoner som fikser og «manager». 

Dialogen er fjellstø, detaljene til dels kostelige, foto, lys og lyd befriende presist. 

Jo da, noe langt mer enn en «slåssfilm»! 
