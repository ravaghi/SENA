Sandberg Wireless BatteryFree Mouse Pro
Lei av batteribytte og imot ledning? 
Denne musa trenger bare sitt eget underlag. 

Det er et utall forskjellige mustyper, og tilkobling og kommunikasjon med datamaskinen gjøres på mange forskjellige måter. 
Allerede i musens barndom fant man ut at en kule-basert mekanisme var en støvsamler som førte til hyppige serviceintervaller. 
Så kom optiske mus som løste problemet, de første krevde riktignok en egen plate med et rutemønster, i dag fungerer de beste på praktisk talt alle underlag. 

Problemet med mus er at de trenger strøm til elektronikken, så kabel eller batterier har vært de eneste mulighetene. 

Men det finnes andre måter å løse dette problemet på. 

Wireless BatteryFree Mouse Pro 

Denne løsningen fra Sandberg bruker induksjon til å forsyne musa med strøm. 
Når du beveger musa på den medfølgende underlagsplata, beveger du en magnet i et elektrisk felt, og energien fra bevegelsen blir gjort om til elektrisk strøm som driver kretsene i musa. 

Tilkoblingen er enkel, du plugger inn USB-kabelen fra den runde enheten som sitter på kabelen fra underlagsplata, og etter noen strakser har den generiske driveren lastet seg inn og musa er klar til bruk. 

Hvis musa av en eller annen grunn ikke reagerer, trykker du på Tune-knappen på den lille boksen. 
Frekvensen vil da endres. 

Den røde PWR-lysdioden lyser hele tiden mens musa er tilkoblet, den grønne RUN-dioden lyser når du beveger musa. 

Musa er utstyrt med 2 skrollehjul og to tommelknapper. 
I tillegg er det en knapp for å doble hastigheten ved siden av skrollehjulet. 

For å sette opp funksjonene du kan styre med alle disse knappene og hjulene, må du installere driverprogrammet som følger med på en mini-CD. 
Da får du opp kontrollprogrammet som gir deg god oversikt. 

I bruk 

Musa glir svært lett på underlagsplata. 
Den er også ganske lett, så du blir ikke sliten i hånda etter lang tids bruk. 

Presisjon og hastighet er utmerket. 
Vi testet den på et to-skjermsoppsett og du rekker fint over begge skjermflatene uten å måtte løfte musa eller ha for liten presisjon. 

Fasongen på musa er tradisjonell, og har ingen spesielle ergonomiske finesser. 
For en middels stor hånd passer den fint. 
Har du en stor hånd kan dem bli i minste laget, hvis du liker å hvile håndflaten på musa. 

Fungerer musa alene? 

Det er nærliggende å lure på om musa fungerer alene, som en vanlig trådløs mus, eller om den alltid må brukes sammen med ladeplaten. 

Svaret er enkelt: 
Musa fungerer ikke på annet enn platen, så snart du prøver å bruke den på et annet underlag skjer det ingen verdens ting. 

Dermed er denne museløsningen i praksis forbeholdt en stasjonær PC, eller en fast plass til en bærbar. 

Konklusjon 

Både trådløs og batteriløs på en gang er en god kombinasjon. 
Musa fungerer utmerket hvis du liker lette og lettglidende mus. 

Og selve poenget med løsningen er utmerket, du slipper både batteribytte, lading og ledning (direkte fra musa, altså), og behøver ikke ta noen spesielle grep for å bruke løsningen. 
