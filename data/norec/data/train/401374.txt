Ypperlig igjen fra Kendrick Lamar
Hiphop-kongen leder et lag av superstjerner og ukjente rappere frem til nok et sterkt album. 

Han er ustoppelig for tiden, amerikanske Kendrick Lamar. 
Fjorårets beste album DAMN. fikk nylig fem Grammy-priser, men utrolig nok ikke «album of the year», som feilaktig gikk til Bruno Mars. 

Lamar åpnet også Grammy-showet med en superb og svært politisk ladet opptreden, og startet nylig sin nye turné til nærmest ravende anmeldelser i britisk presse. 
Fredag 2. mars spiller hiphopens om ikke største, så i alle fall beste og mest interessante artist akkurat nå i et utsolgt Telenor Arena. 

Ventetiden kan brukes på nye Black Panther The Album, en plate «from and inspired by» Marvels superheltfilm med samme navn. 
Et «soundtrack» med flust av både superstjerner og mer ukjente folk som gjester og låtskrivere, men så gjennomført kuratert og spilt av Lamar selv og «husprodusent» Sounwave at man lett kan kalle det et nytt Kendrick-album. 

Og det er en fest å lytte til. 

Mer samlealbum enn filmmusikk 

«Inspirert av» er for øvrig den beste beskrivelsen av dette albumet, for i filmen Black Panther er det lite av musikken som dukker opp, og kun de to singlene «All the stars» med SZA, «Pray for me» med The Weeknd samt tittelkuttet er tydelig inne. 

Black Panther The Album er i stedet et rom der Kendrick Lamar leker med sine evner til å lage knallfengende låter i grenselandet mellom hiphop og pop. 
Et rom der han får jobbet med sine stjernevenner som de nevnte samt Schoolboy Q, Khalid, Vince Staples, Future, Travis Scott og James Blake. 
Men også et rom der ukjente rappere, spesielt fra Sør-Afrika, får vist seg frem for et stort publikum. 

Summen er en 50 minutter lang «spilleliste» med nyskrevet hiphop, pop og soul, fremført med stort talent, lave skuldre og mye overskudd. 
Kledelig i ånden fra filmen Black Panther, der troen på det gode i mennesket selvfølgelig vinner. 

Setter ord på fortvilelsen 

All musikken her er ikke like spennende, og en gjest som det store R&B-stjerneskuddet Khalid har skapt bedre kjærlighetsballader enn «The ways» før. 
Den mørke og rytmisk afrikanskinspirerte «Oops» med Vince Staples og Yugen Blakrok er derimot ypperlig tung, og det samme er den herlig seige «I am» med ferske (og Øya-klare) Jorja Smith på vokal. 

Enda bedre er midtpartiet med tradisjonelle «Paramedic!», minimalistiske «Bloody waters» og det sentrale sporet «King´s dead», der Kendrick for alvor får vist frem sine evner som låtskriver, arrangør og rapper i en låt som stadig skifter stil og retning. 

Her tangerer også teksten en sentral del av historien fra selve filmen, og setter nye ord på den rådende fortvilelsen og frustrasjonen over sosiale og politiske forhold i både Afrika og Amerika. 

Noe annet ville vært overraskende fra Kendrick Lamar, så klart, selv om dette albumet mest av alt fungerer som et lekende sidesprang i en mer og mer fantastisk karrière. 
Dét sier sitt om kvaliteten på alt det mannen gjør akkurat nå. 

Kendrick Lamar spiller i Telenor Arena fredag 2. mars. 
