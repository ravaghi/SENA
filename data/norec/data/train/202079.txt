Philips 46PFL9704 er en vinner
En ny standard er satt. 

Etter å ha sett 9704 TV-en på IFA-messen tidligere i høst gledet vi oss til å teste den hjemme. 
Vi likte nemlig forgjengeren 9803 svært godt, og siden Eisa-juryen allerede hadde kåret den til årets LCD TV 2009/10 var forventningene store. 

Og det er ingen vits i å legge skjul på det: 
Dette blir vår nye referanse-TV framover, og begrunnelsen følger her: 

Er det LCD eller er det LED? 

Det riktige er at 9704 er en LCD-TV med LED-bakgrunnsbelysning. 
Dette er en klar fordel ettersom det gir deg langt bedre sortnivå og et lavere strømforbruk. 

Sammenligner vi med f.eks. Samsungs LED-modeller ser vi raskt at Philipsen på langt nær ikke er like slank. 
Grunnen til det er at Philips har plassert LED-diodene rett på baksiden av panelet - noe som bildemessig er en fordel, mens Samsung har dem i TV-rammmens ytterkant (ofte kalt Edge-LED). 

For Philips har definitivt ikke spart på kruttet. 
Panelet har hele 224 LED-segmenter (9803 hadde til sammenligning 128), alle med lokal dimming. 
Denne individuelle lyskontrollen er spesielt viktig med tanke på sortnivået, ettersom TV-en her kan deaktivere LED-dioden når bildet skal være mørkt eller sort, samtidig som de aktiveres når farger og lys skal vises. 
Kort fortalt får man altså raskere og mer direkte kontroll over hvordan bildet vises på skjermen. 

Design og førsteinntrykk 

Både TV-en og fjernkontrollen er i børstet aluminium, og selv om smak og behag alltid vil variere, er det ingen tvil om at kvalitetsfølelsen er svært god. 
Det er rett og slett tydelig at dette er en toppmodell. 

Nå skal det sies at Panasonics nydelige Z11 og Z1 scorer høyere på designfronten. 
Men den koster da også over dobbelt så mye - og da blir i hvert fall valget enkelt for oss... 

På innsiden er selvsagt TV-en proppet med alt Philips har å by på av finesser, vi nevner blant annet Ambilight-funksjonen som lyser opp veggene på hver side av TV-en i takt og med samme farger som det som vises på skjermen, NetTV-funksjonen (både kablet og trådløst, se mer her), DLNA-funksjon (overføring av video / musikk fra PC), og hele fem HDMI-innganger. 
Og ja, dette er selvsagt en 1080p TV, med 200Hz-funksjon og antireflekterende belegg i panelet. 

Selv har jeg vært en stor fan av Ambilight i lang tid: 
En ting er effekten det gir, men kanskje like viktig for meg som brille- og linsebruker er at det er avslappende for øynene etter en lang dag foran PC-skjermen. 
Er du uenig kan du selvsagt dempe intensiteten på Ambilighten, eller slå den av helt via fjernkontrollen. 

Men nok prat, vi går over til bildekvaliteten. 

Gnistrende 

Philips oppgir hysteriske 5 millioner til 1 i dynamisk kontrast (9803 hadde forøvrig 2.000.000:1), men det viktige er jo hvordan det fungerer i praksis. 

Og her skal du rett og slett være svært sær for ikke å bli imponert. 

Uavhengig av hva du kan måle med testutstyr i labben er nemlig min oppfatning at dette er det beste sortnivået jeg har sett på en TV hittil. 
Det er imidlertid flere TV-er som gir deg godt sortnivå, Z1 og Z11 er gode eksempler, men 9704 gir deg i tillegg LCD TV-enes skarphet med på kjøpet. 
Og det er altså denne kombinasjonen mellom sortnivå og detaljer som virkelig får fram smilet hos meg. 

Fakta er nemlig at du her får med deg detaljer i mørke partier som på rimeligere modeller (eller toppmodeller fra noen år tilbake) enten er utydelige og grøtete, eller ikke synlige i det hele tatt. 

Det er ingen overraskelse at det er på høyoppløst innhold TV-en gir best bilde. 
Blu-ray filmer i 1080p og HD-kanaler i 1080i er rett og slett en nytelse, her får du farger med smell i og en dybde i bildet svært få TV-er klarer å matche. 

Men også på vanlige digitale TV-sendinger gjør TV-en en god jobb, og siden bilde-innstillingene selvsagt lagres individuelt per kilde-inngang kan du her aktivere TV-ens bildebehandling i større grad enn du trenger på Blu-ray. 
En liten advarsel er likevel på plass: 
Denne TV-en er ikke beregnet for analoge TV-signaler, så om du fortsatt har dette er det liten vits i å gå for 9704. 
Joda, bildebehandlingen er god, men selv ikke 9704 kan trylle og du vil rett og slett ikke få ut potensialet i TV-en. 

TV-spill og PC-bruk 

TV-en har egen VGA-inngang, men selv brukte vi HDMI-inngangen når vi koblet til PC, og også her fikk vi 1:1 pixelmapping. 

Til surfing, bildevisning og videoavspilling er det ingenting å trekke for her, og liker du å spille konsollspill via Xbox360 eller PS3 er det bare å glede seg. 
Det fungerer rett og slett brillefint og 1 ms responstid er også blant det beste vi har sett. 

Men alt er vel ikke like bra? 

Nei, bare du leter lenge nok er det selvsagt noe å trekke for her også. 

For selv om dette bildemessig er Philips toppmodell kan man fortsatt se antydninger til litt halo-effekt om du har Natural Motion-funksjonen på maks innstilling. 
Målet med Natural Motion er kort fortalt å minimere hakkete bilder, f.eks ved store panoreringer. 

Selv setter jeg normalt denne funksjonen på minimum og synes det er verdt det, men er dette noe som irriterer deg kan du altså slå finessen helt av. 
Smak og behag altså, selv om vi nå skulle ønske at Philips kunne gitt oss i pose og sekk på dette området. 

Menysystemet til Philips er svært enkelt og lettfattelig, og innstillingsveiviseren er fortsatt noe av det beste vi har sett. 
Enkelte funksjoner i menyen kunne imidlertid reagert litt raskere, men når resten av pakken er så bra klarer ikke dette rusket å ødelegge totalinntrykket. 

Den største svakheten 

DLNA-funksjonen (versjon 1.0) lar deg overføre video, bilder og musikk fra såkalte DLNA-kompatible enheter, f.eks. Windows Media player på PC-en din. 

Og det begynner bra, for Phillips oppgir at 9704 støtter både: MP3, WMA v2 opptil v9.2, Lysbildefiler (.alb), JPEG-stillbilder, MPEG1, MPEG2, MPEG4, AVI, H.264/MPEG-4 AVC, MPEG, programstream PAL, WMV9/VC1. 

I praksis er det imidlertid ikke så lett. 
Selv har jeg rippet alle mine CD-er i beste kvalitet, enten WMA / Apple lossless, og det fungerer ikke. 
Heller ikke musikk jeg har lastet ned fra iTunes blir akseptert. 
Bedre er det heller ikke når når det gjelder videoformater; med en gang du er utenom standarden Philips har låst TV-en til; ja blir ikke filen spilt av. 

Her må det rett og slett tas grep. 
Jeg kan ikke med min beste evne forstå hvorfor Philips nekter å godta flere formater, og på dette punktet er f.eks Samsung langt bedre (selv om også de har sine problemer). 

Konklusjon 

Bildemessig er PFL 9704 rett og slett vår nye referanse-modell i LCD/LED-klassen, og har så bra bilde at vi også tror kresne plasma-tilhengere vil bli imponert. 

Nei, den er ikke billig og vil neppe bli en storselger, men skal du ha en toppmodell må du faktisk regne med at det lugger litt. 

I praksis bør du regne med 20.000 for 40-tommeren, 25.000 for 46-tommeren (som var den vi testet) og 30.000 for 52-tommeren, så gratis er det ikke. 

Sammenlignet med Panasonics toppmodell slipper du faktisk unna med under halve prisen (riktignok 52" vs 54"), og til tross for Z-seriens nydelige design ville i hvert fall jeg gått for Philipsen. 

Det eneste som virkelig trekker ned er DLNA-funksjonen, der gjør andre TV-merker en bedre jobb. 
Vi prioriterer imidlertid bildekvaliteten i våre TV-tester, og dette minuset klarer ikke å ødelegge moroa for oss: 
Vi setter heller på nok en Blu-ray film og koser oss i stedet. 

PS! 
Mer info under konklusjonen: 

Til slutt limer vi inn dette avsnittet; som er verdt å ta med seg uansett hvilken TV du velger: 

Gode og brukervennlige menyer gir deg også mange innstillingsalternativer. 
Nøkkelordet er altså at du må prøve deg fram på hver enkelt kilde. 
Aktiver en og en bildeforbedringsfunksjon, for eksempel HD Natural Motion via HDMI 1. 

Gir det effekt? 
Hvis ja, la den stå på og juster heller styrke og intensitet. 
Hvis nei: 
Slå den av. 

Gå deretter videre til de andre inngangene og gjør det samme helt til du har gått gjennom alle kildene dine. 
Det tar tid, men vi tror du vil bli overrasket over resultatet. 
Er du ekstra ivrig anbefaler vi også kalibrerings-platen DVE HD-Basics (som fås i DVD & Blu-ray versjon) 

Flere spesifikasjoner får du på Philips nettsider 
