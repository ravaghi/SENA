One Hit Alina
Alina Devecerski vinner på scenepersonlighet, men taper stort på resten. 

Svenske Alina Devecerski kom i april ut av intet som et velkomment tilskudd til kampen om årets sommerhit med "Flytta på dej". 
I det hun går på Baglerscenen er låta den mest kjøpte både i Norge og Sverige. 
Det skal dessverre vise seg at 28-åringen ikke har stort mye mer å by på. 

Sammen med sin kvinnelige trommis og DJ, sistnevnte noe av det stiveste og mest malplasserte jeg noen gang har sett på en scene, går hun på til "Marathon". 
Låta er som mesteparten av materialet hennes bygget over samme lest som hiten hennes, altså Familjen-inspirert elektropop, og som alle tilstede nok hadde kunnet om de hadde hørt den et par ganger før. 
Men så er det lyden da, som er så lav at mye av backingsporene drukner i småpraten fra ungjenter som kun har en grunn til å være der - låta som kommer til slutt. 
Ventetiden til allsangen skulle dog ikke bli så lang for den yngste delen av Slottsfjellpublikummet, da Alina alt i alt tilbragte usle 20 minutter på scenen. 

Den ferske singelen "I kväll skiter jag i allt" er neste låt ut og høres bedre ut live enn innspilt. 
Dette er mye på grunn av at det kun er trommene og vokalen som høres, noe som demper det relativt bråkete og tettpakkede instrumentalsporet. 
Konsertens opptur er "Dark", en låt som bryter med resten og viser en mørkere og mer ettertenksom Alina og som jeg ser frem til å høre studioinnspilt. 
For vokalprestasjonene hennes live er ikke spesielt imponerende, selv om hun klarer seg relativt bra når hun holder seg innenfor komfortsonen sin: 
Snakkesynging og roping. 

Heldigvis er Alina et vinnende vesen som har massevis av scenepersonlighet og utstråling. 
Til tross for sin korte karriere som artist virker hun veldig komfortabel og selvsikker på scenen og er definitivt et blikkfang. 
Dette gjør det enda verre å svelge at verken liveprestasjonene eller låtene er der de burde være, men som samtidig tenner en gnist av håp at dette er en artist som med mer erfaring og en større og bredere katalog har potensiale til å levere magi fra scenen en dag. 

Etter seks låter, 20 minutter og full allsang til "Flytta på dej" er Alina ferdig. 
Og joda, folk fikk låta de kom for. 
Det er bare så synd at det kun var det vi fikk. 
