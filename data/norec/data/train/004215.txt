Rush
Spennende og dramatisk Formel 1-fest! 

Jeg elsket Formel 1 da jeg var liten gutt. 
Jeg husker at James Hunt og Niki Lauda i en periode var to av de største stjernene. 

Regissør Ron Howard har laget en film om dem som er like spennende og fartsfylt som sporten de utøvde. 
Men jeg tror ikke du trenger være interessert i Formel 1 for å ha utbytte av filmen. 

Det er et godt drama om tvekampen mellom to radikalt forskjellige individer med totalt ulik tilnærming til både racing og livet ellers. 

Spennende og dramatisk 

Filmen skildrer hvordan de møtes i Formel3-løp på starten av 1970-tallet, og hvordan de allerede der etablerer konkurransen mellom hverandre, ikke basert på hat eller fiendtlighet, men på respekt og ønsket om å være den raskeste. 

Begge jobber seg opp til Formel 1 i 1975. 
Det kulminerer året etter, med det som regnes som en av tidenes mest spennende og dramatiske Formel 1-sesonger. 
Her får vi det skildret fra innsiden. 

Det er egentlig utrolig at en amerikansk regissør har laget en storfilm om to europeiske racerførere i en hovedsakelig europeisk sport. 
Ron Howard er en utrolig god historieforteller, og gjør dette til en interessant duell mellom to forskjellige mennesketyper, fortalt med en herlig tidskoloritt som likevel ikke tipper over i nostalgia. 

Fans av Formel 1 vil også kunne sette pris på en historisk korrekt gjengivelse av hvordan bilene så ut midt på 1970-tallet, komplett med Ferraris røde monstermaskiner, Tyrrells spesielle sekshjulinger og de svarte John Player Special-bilene. 

Navn som Schekter, Fittipaldi, Andretti og Peterson er også med. 
Det eneste som egentlig mangler, er John Herwig Carlsen som norsk kommentator. 

Høy fart og spektakulære krasj 

Chris Hemsworth gjør en flott rolle som James Hunt, en playboy full av lekelyst som tok for seg av det livet som racingstjerne hadde å tilby. 

Daniel Brühl er perfekt som Niki Lauda, ikke bare fordi han ligner utrolig på østerrikeren, men også fordi han skaper en troverdig figur som er et totalt motstykke til Hunt. 

Lauda var beregnende tekniker. 
Mens Hunt kjørte med hjertet, brukte Lauda hjernen. 

Som seg hør og bør, er Rush full av susende Formel 1-sekvenser med høy fart og spektakulære krasj. 
Men det blir aldri overdrevent. 

Fotograf Anthony Dod Mantle viser riktignok en Formel 1-cockpit fra alle mulige vinkler, også innenfra, men holder likevel kameraføringen på et realistisk nivå. 
Det vil si at jeg tror på det jeg ser, og oppdager svært få tilfeller av åpenbar digital triksing. 

Det er med på å gjøre Rush til en fantastisk bilfilm, med sterke og interessante mennesker i fokus. 

For mer om James Hunt og Niki Lauda, se denne flotte BBC-dokumentaren om deres legendariske tvekamp: 

For mer om James Hunts karriere, se denne dokumentaren fra 1993: 

For mer om playboyenes tidsalder, se denne dokumentaren om James Hunt og motorsykkellegenden Barry Sheene: 
