Nyforelsket i FIFA-serien
«FIFA 07» er et solid spill som bør kunne gi de aller fleste en god fotballopplevelse. 

For å være ærlig har det de siste årene blitt mye banning og sverting når jeg har spilt diverse utgaver av «FIFA»-serien. 
Og reaksjonene har kommet som et resultat av at spillene svært ofte har manglet det «lille ekstra», i tillegg til flere bugs og slurvete mangler. 

Men nå ser endelig EA Sports ut til å ha funnet et spill som sjarmerer meg igjen. 
Riktignok gjorde VM-utgaven for noen få måneder siden et godt inntrykk, men det var ikke dermed sagt at hovedutgivelsen skulle bli like bra. 

Kort fortalt har du tilgang til en drøss med klubber (i overkant av 500) der detaljer som spillerstaller, drakter, stadionanlegg og annen fakta er rimelig godt oppdatert. 
Dessuten kan du laste ned offisielle oppdateringer hvis du er koblet til Internett. 

Nå er også det som skjer ute på banen blitt langt bedre etter min mening. 
Spillernes bevegelser og driblemuligheter er mer forseggjort, og det er så vidt jeg kan se langt større variasjon i det som foregår ute på det grønne gresset. 

Blant annet er dødballssituasjonene forbedret. 
Håpet er at de fortsetter arbeidet med å gjøre mulighetene på cornere, frispark og innkast enda bedre. 
Foreløpig klarer jeg å glede meg over at tingene ikke er like fastlåst og statisk som det var for kort tid siden. 

Dessuten synes jeg keeperens bevegelser og handlingsmønster er blitt betydelig bedre. 
At det gjøres et par skikkelige tabber innimellom er jo ikke annet enn naturlig. 

Som i tidligere versjoner har jeg testet ut managerdelen i spillet ganske grundig, og den har også fått et solid ansiktsløft. 
Men det er viktig at man ikke forventer seg muligheter som finnes i for eksempel «Football Manager». 
Her er det ganske enkelt bygd opp, men man har mange morsomme elementer som krydrer det aller viktigste: det som skjer ute på banen. 

Det er fortsatt forbedringspotensial - for all del. 
Særlig spill mot maskinen blir litt statisk, og man lærer seg raskt enkelte triks som motstanderen ikke leser selv om de er rimelig opplagte. 

Men når jeg nå får mine raseriutbrudd, er det på grunn av egne feil og spillermessig udugelighet - ikke fordi spillet er dårlig. 

Om det er nok til å få taket på andre tidligere FIFA-fans vet jeg rett og slett ikke. 
Men jeg synes man skal ha gode argumenter for ikke å gi «FIFA 07» en skikkelig sjanse. 
For nyrekrutterte FIFA-spillere er det fortsatt rimelig enkelt å sette seg inn i de grunnleggende kontrollene og når man begynner å få dreisen på tingene er det alltids nye finesser å lære seg. 

Det er med andre ord ikke så veldig vanskelig å kaste bort mange timer på «FIFA 07». 

PS: 
Xbox-, PC- og Gamecube-versjonene kommer på torsdag. 
PS2-versjonen kommer på mandag. 
PS2-versjonen er testet. 
Spillet kommer også på PSP og DS, og en helt ny, egen versjon kommer på Xbox 360 senere i høst. 
Vi kommer også med anmeldelse av erkefienden «Pro Evolution Soccer 6» mot slutten av oktober. 
