Acer Aspire Timeline U M3-581TG
Ultrabook med DVD-brenner, dedikert grafikk og 15,6" skjerm. 
Ja, du leste riktig. 

Å kalle Acers nye PC-er i Timeline U-serien for Ultrabooks, er vel kanskje litt drøyt - størrelsen tatt i betraktning. 
Men hvorvidt betegnelsen er korrekt eller ikke skal vi imidlertid ikke henge oss opp i her. 
Dette er uansert svært slanke og elegante PC-er, med 14 og 15,6" skjermer. 
Vi har sett nærmere på sistnevnte. 

For å ta tykkelsen først: 
M3 måler like under 2 cm over det hele, noe som også er kravet fra Intel for å kalle PC-en for Ultrabook. 
Den er også utstyrt med SSD og Ultrabook-prosessor, vårt eksemplar er utstyrt med den populære Core i5-2467M ULV-prosessoren. 

Noen vil kanskje reagere på at dette er førstegenerasjon Ultrabook-prosessor, for allerede i begynnelsen av juni kommer som kjent 2. generasjon, som bruker mindre strøm og som yter enda bedre - spesielt på grafikksiden. 

Sistnevnte er imidlertid ikke noe problem med M3, den har nemlig både integrert Intel-grafikk (perfekt når det skal spares strøm) og Intel Geforce GT 640M-grafikk (perfekt til spilling i ny og ne). 

Og hva mer? 
Jo, integrert DVD-brenner, for alle som ikke er helt klare for å pensjonere de optiske platene helt ennå. 

Da er det på tide å oppsummere de viktigste tekniske egenskapene: 

15,6" blank LED-baklyst LCD-skjerm, 1366 x 768 piksler Nvidia Geforce GT 640M grafikk 6 GB RAM (maks 8) 128 GB SSD DVD-leser/brenner Trådløst nett (b/g/n) Bluetooth 4.0 Gigabit kablet nett HDMI skjermutgang Minnekortleser SD/MMC 2 stk USB 2.0-porter 1 stk USB 3.0-port som også kan lade telefoner etc når maskinen er skrudd av 1,3 megapiksels webkamera Windows 7 Home Premium 64 bit Mål: 37,6 × 2 × 25,3 cm Vekt: 
2 kg 

Dette er spesifikasjoner som vitner om en helt normal, bærbar PC, med unntak av ULV-prosessor, tykkelsen og kanskje SSD, selv om sistnevnte dukker opp i stadig flere sammenhenger også i det markedet. 

Plast og metall 

Maskinen har et lokk som er dekket av en tynn metallhinne, resten er av plast. 
Den etterlater dermed ikke et like solid inntrykk som mange av sine mindre Ultrabook-slektninger. 

Overflaten er matt, men fingeravtrykk vises ganske godt - spesielt på lokket. 

Alle tilkoblingene sitter bak, og det er svært lenge siden vi har sett: 

Det er en grunn til dette har blitt sjelden med årene, og det er at det er svært bekvemt å ha tilgang til hodetelefonutgang og USB-porter på siden. 
Her må du altså bak PC-en hver gang, noe som vi tror mange vil synes er litt ugunstig. 
Vi er enig. 
Strøm- og skjermutgang er greit å ha bak, mens porter man bruker ofte godt kunne vært lettere tilgjengelig. 

Skjermen har standard 1366 x 768 pikslers oppløsning. 
Dette er den mest vanlige oppløsningen på 15,6-tommere, spesielt i de lavere prisklassene, og med en prislapp på rundt 7000 kroner er ikke dette en spesielt dyr maskin - alt tatt i betraktning. 
Overflaten er blank, noe som betyr mye gjenskinn hvis lysforholdene er vanskelige. 
Det betyr imidlertid at du er sikret god kontrast, noe som er hovedargumentet for blanke skjermer. 
Vi ser imidlertid en økende interesse for matte skjermer igjen, noe vi ikke akkurat er lei oss for. 

Tastaturet er av chicklet-typen, der hver tast er isolert fra de andre. 
Enkelt å gjøre rent er det, og meget bra å skrive på. 
Det avgir svært lite støy. 
Numerisk tastatur er også på plass, vi savner bare baklys som en prikk over i-en. 

Pekeplaten er svær, multiberøringsfølsom, og har integrerte knapper. 
Den krever noe tilvenning, spesielt for undertegnede som ofte bruker to hender og lar venstre pekefinger hvile på venstre museknapp. 
Det kan føre til problemer her, siden hele overflaten kan brukes til navigering. 

Maskinen er utstyrt med et høyttalerpar som gir ok lyd med noe som kan minne om bass, overraskende bra - selv tykke PC-er gir sjelden noen bedre lytteopplevelse. 
Alt er imidlertid relativt, mot selv enkle eksterne PC-høyttalere faller de interne miniatyrhøyttalerne igjennom. 

Vi har uansett ingen problemer med å lytte til musikk i bakgrunnen mens vi jobber, så lenge volumet ikke skrus for høyt. 
Og det kan vi ikke si om alle PC-er. 

Slik er den i bruk 

Fra du skrur på maskinen til du er inne i Windows og klar til å begynne å bruke den, tar det 25 sekunder. 
Vi har testet Ultrabooks som har startet noen sekunder raskerer, men det er uansett langt raskere enn hva du må belage deg på med harddisk (40-50 sekunder er ikke uvanlig). 
Fra dvale til PC-en er klar til bruk tar det bare noen små sekunder, og det er jo denne "av/på"-modusen de fleste bruker i dag. 

Maskinen svitsjer mellom integrert og dedikert grafikk uten at du merker noe som helst. 
I svært mange situasjoner vil det kun være nødvendig å bruke den integrerte grafikken, som bruker mindre strøm og yter mer enn nok til alle 2D-oppgaver. 
Mindre strømbruk betyr også mindre støy, og her er vi svært fornøyd med Timeline U M3. 
Den er nærmest lydløs i de aller fleste situasjoner, og den stillegående viften blir aldri sjenerende - selv under relativt tung belastning. 

I det hele tatt virker maskinen godt konfigurert, og kombinert med SSD går det meste kjapt og fint. 
Det er helt på det rene at ULV-prosessoren i kombinasjon med en rask SSD er et langt bedre valg enn med mekanisk harddisk. 

Windows egen Opplevelsesindeks gir oss følgende tall på ytelsen, her går skalaen fra 1.0 (tregest) til 7,9 (raskest): 

Prosessor: 6,4 Minne: 7,1 Grafikk: 
5,1 Spillgrafikk: 
6,9 Primær harddisk: 7,9 

Passmark PerformanceTest 7.0 gir en totalscore på 1312 poeng, og vi får følgende resultat på prosessortesten, og her har vi sammenlignet mot typiske prosessorer du finner på maskiner i mellomsegmentet: 

SSD-en har en meget god lese/skrive-ytelse, her har vi sammenlignet mot noen flere Ultrabooks: 

Hva med spillytelse? 

Den dedikerte grafikken yter mer enn dobbelt så bra til 3D-spill enn den integrerte, som du finner i nær sagt alle de andre Ultrabook-ene på markedet. 
Merk imidlertid at ytelsen bare så vidt er bedre enn det vi har sett av Intel-etterfølger HD 4000 er i stand til å levere, riktig nok fra tester av Core i7 og ikke ULV-utgaven av i5 (som ikke slippes før i juni). 
Det er meget sannsynlig at ytelsen ligger godt over hva HD 4000 vil være i stand til å levere. 
Nok en gang har vi brukt Passmark PerformanceTest 7.0: 

Og det fungerer fint til det meste, dersom du holder deg til standardoppløsningen (du har mulighet for høyere oppløsning på ekstern skjerm eller TV). 
Teknologinettstedet 
Engadget har for eksempel kjørt Battlefield 3 med høyt detaljnivå aktivert på denne maskinen, og i 1366 x 768 pikslers oppløsning lå oppdateringshastigheten på mellom 30 og 40 fps. 
Det er nok til å gi en flytende og fin spillopplevelse. 

De som har fulgt med på testene våre, vet at Timeline-PC-ene fra Acer alltid har scoret svært godt på batteritid. 
M3 er ikke noe unntak. 
Uten belastning, kun knyttet til trådløst nett, holdt batteriet ut i nesten 10 timer. 
Med kontinuerlig videoavspilling holdt det ut i nesten 5 timer og 40 minutter. 
Dette parkerer faktisk alt av Ultrabook-konkurranse så langt. 

Konklusjon 

Acer Aspire Timeline U M3-581TG har definitivt etterlatt et positivt inntrykk på testpanelet. 
Den er lett for 15,6 tommer å være, den er nærmest lydløs under bruk, har bra høyttalere og yter godt både i vanlige Windows-programmer og spill. 

Man kan naturligvis sette spørsmålstegn ved at den er basert på førstegenerasjon Ultrabook-spesifikasjoner, og hvorfor ikke det er en eneste USB-port eller lydutgang på siden. 
Hadde den hatt dette, kanskje toppet med baklyst tastatur, hadde den snust på toppkarakteren. 
Men det kommer kanskje neste gang? 
Uansett en meget bra maskin, og terningkast 5. 

Acer Aspire M3-581TG-52466G12Mnkk (NX.RYKED.016) 
