Den perfekte familien
... er i alle fall ikke en perfekt film. 

Et familieliv uten konflikter og et liv i materiell luksus. 
Et hus hvor grasset er eviggrønt og kortklipt, og bilen er splitter ny. 
Det er den amerikanske drømmen, bildet av en perfekt forstadstilværelse. 
Hva om slike familier kun var et verktøy for reklameselskapene, for å selge sin livsstil? 

En artig tanke, og ikke minst et artig eksperiment. 
Det er også grunnlaget for den svarte komedien Den perfekte familien. 

Dette kunne vært et finurlig og intelligent skråblikk på forbrukerkulturen vi lever i, men filmen er istedet fylt med åpenbare produktplasseringer fra nettopp kommersielle aktører. 
Filmen faller rett og slett på sin egen urimelighet og resultatet til regisør Derrick Borte pinlig overfladisk. 

Tung rolle for Duchovny 

Demi Moore, i rollen som Kate Jones, og David Duchovny, som Steve Jones, spiller foreldrene i familien som ikke bare lever den amerikanske drømmen - de forsøker å selge den til alle naboene også. 

De er blitt plassert sammen av et markedsføringsbyrå sammen med sine to liksombarn. 

Duchovny, i rollen som Steve, får baktanker med det han driver med, men drives av sin gryende romantiske interesse for sin liksomkone Kate. 
Et plot som dette innbyr til mange interessante situasjoner, men den tidligere X-Files-stjernen klarer ikke å bære rollen. 

Filmen er gjennomsyret av pinlig dialog og dårlig samspill mellom skuespillerne. 
Den som skiller seg positivt ut er familiens sønn Mick, spilt av Ben Hollingsworth. 

Han lever et tenåringsliv, samtidig som han jobber “undercover” - ingen av delene er særlig enkelt i utgangspunktet. 
Hollingsworth fremstår for meg på mange måter som den mest interessante karakteren, sammen med den familiens nabo Larry, spilt av Gary Cole. 

Overfladisk 

Disse karakterene og utfordringene de møter blir ikke utforsket i særlig stor grad, og gjør at filmen ikke klarer å gå i dybden på problemene rundt forbrukersamfunnet vi lever i. 

Det er kanskje ikke så rart at debutregissør Borte fokuserer på de store stjernene han har med i produksjonen, men når hovedrolleinnehaverne gjør at filmen praktisk talt kollapser etter knapt en halvtime blir ikke dette en debutfilm jeg vil huske. 

- Hold deg til tv! 

En komedie bør være morsom og en sortkomedie bør fortelle oss noe, men Den perfekte familien ga meg absolutt ingenting. 

Flere ganger ble poengene så åpenbart dårlige at jeg nær sagt vred meg i kinostolen. 

Og til deg David Duchovny. 
Du burde virkelig ikke sluttet med X-Files, og inntil videre bør du holde deg til Californication. 

Den perfekte familien er en sortkomedie om forbrukersamfunnet uten dybde og glimt i øyet, som også er hyklersk siden jeg ikke har sett makan til produktplassering i film på lang lang tid. 

(kommentarfeltet finner du under traileren) 
