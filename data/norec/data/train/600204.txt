Animerte ullkorn
Regi og manus: 
Mark Burton, Richard Starzack 

Aldersgrense: 
Tillatt for alle 

Filmene fra det britiske animasjonsstudioet Aaardman er klin umulige å ikke like. 
Og mer og mer føles varmen, viddet og oppfinnsomheten som gjennomsyrer dem — for ikke å snakke om den åpenbare kjærligheten som ligger i hver eneste lille klump av møysommelig utformet plastilin - som en nødvendig motvekt til all den lettvinte, masseproduserte underholdningen vi ellers fallbys. 

Slik er det også med denne første helaftens filmen om sauen Shaun. 
Her prøver den driftige lille ullklumpen å ordne en etterlenget fridag for seg og resten av dyrene på gården. 
Men etter en serie herlig usannsynlige hendelser, havner hele gjengen, bonden inkludert, i storbyen. 
Og selvsagt går veien hjem igjen via nye serier med enda mer herlig usannsynlige hendelser. 

Filmversjonen av Shaun er muligens ment for litt større barn enn TV-serien. 
Handlingen er i hvert fall hakket mer komplisert og de halsbrekkende forfølgelsessekvensene hakket mer voldsomme. 
Men ellers er alt akkurat slik vi forventer det: rikt på fiffige visuelle detaljer, enda rikere på varme og klokskap. 
Og alt sammen blir formidlet uten at et eneste forståelig ord blir sagt. 

Måtte vi aldri begynne å ta kvalitet av dette kaliberet for gitt. 
