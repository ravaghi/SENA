Flittige bier mot frekke veps
Vakker fransk animasjon om bier og blomster. 

FILM: 
Insektenes verden er vidunderlig vakker i den franske animasjonsfilmen «Småkrypenes magiske hage». 
Blå hortensia og lilla revebjeller er store som trær i dette tilsynelatende idylliske universet der flittige arbeidslag av bier henter nektar og bringer dagens fangst til sin dronning. 

Dette er Antoon Krings bestselgende franske bokserie «Drôles de petites bêtes» som har gått til filmen. 
Medregissør er Arnaud Bouron. 
Småkrypene selges i millionopplag. 

Gresshoppehelt 

Her er gresshoppen Apollo helten. 
Mens han drømmer seg bort på et vannliljeblad hører han en vakker stemme som nynner på den franske sviskeklassikeren «La vie en rose». 
Det skal vise seg å være selveste bidronningen, Marguerite, som har sneket seg ut forkledd som en fattigjente. 

Bidronninger har ellers bare lov til å fly ut av kuben én dag i året. 
Hun har en lus som kammertjener som lesper og bukker og passer på. 
«For oss er du solen og stjernene,» sier tjenerskapet som vil holde dronningen innendørs til tross for at hun kjeder seg halvt i hjel. 
Men dronningen blir kidnappet; det skal vise seg at det er hennes sjalu kusine, Wenche veps, som har planer om en palassrevolusjon. 
Vepsen er hardt sminket, vrikker på halen og balanserer på skyhøye stiletthæler. 

Hær av veps 

Hun allierer seg med de onde nattdyrene - nattsvermere, biller og mygg som holder til i morkne trestammer og ikke frykter andre enn insektspisende flaggermus. 
Dessuten har hun kommandoen over en hel hær av tungt bevæpnede veps som angriper i formasjon. 
De inntar dronningens palass når denne er kidnappet og satt i fangenskap hos nattdyrene. 
Der hiver de innpå med nektar i høye glass, og har ingen tanke for å samle honning slik flittige bier gjør. 
Det kan se ut til å ende med katastrofe. 

Med gresshoppen Apollo og andre gode krefter samler seg til innsats, og dermed tegner filmen til å få en slutt som ikke er egnet til å skremme de minste selv om den har fått 6 års aldersgrense. 
