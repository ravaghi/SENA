TV-anmeldelse:Kongen på humorhaugen 

Intelligent. 
Underfundig. 
Ellevilt. 
Hysterisk morsomt. 
Det er stikkord for Espen Eckbos nye humor-serie «Asbjørn Brekke-show» som har premiere på TVNorge i kveld. 

Det er bare å gi seg ende over. 
Bedre start på TV-uken enn «Asbjørn Brekke-show» skal du lete lenge etter. 
Espen Eckbos nye humorserie er rett og slett hysterisk morsomt. 
Nesten til å le seg i hjel av. 

Vi kjenner Asbjørn Brekke fra «Nissene på låven». 
Abildsø-mannen i Espen Eckbos skikkelse er vel noe av det mer sosialt klumsete man kan tenke seg. 
Men med eget show blir han likevel en suveren konge på haugen. 

Tatt langt ut 

Selv om Espen Eckbo ikke peker direkte på noen av helgens talkshow-helter på NRK1 og TV 2, trenger man ikke lete lenge for å finne kjente elementer tatt så langt ut som det er mulig uten at det blir feil. 

Artikkelen fortsetter under bildet. 

I løpet av knappe 25 minutter vikler «Asbjørn og Espen» kjendisgjestene inn i de mest elleville settinger. 
Totalt uten hode og hale, men slett ikke blottet for snert og moro. 
Han målbinder dem fullstendig og vi ler med dem og ikke av dem. 
Dette er underfundig, tidvis stillfaren, men intelligent humor. 
Alt ligger ikke helt oppe i dagen, samtidig som det ikke tar mange sekundene å oppdage poengene og da sitter de. 

Asbjørns ukjente sønn? 

Selvfølgelig har også Asbjørn Brekke sin egen utegående reporter. 
Hadde vi ikke visst bedre og vært så ett hundre prosent sikre på at den gode Asbjørn slett ikke kan ha en ukjent sønn, har i hvert fall Espen Eckbo skapt en figur i Ove Hoff som har mye til felles med Asbjørn Brekke der han farter rundt. 

Uten den minste bismak 

Uten den minste bismak er «Asbjørn Brekke show» bare 25 minutter til lutter glede. 
Og jeg gjør mer enn gjerne talkshow-vertens ord til mine egne: 
«Det er heldigvis bare en uke til neste uke». 

«Asbjørn Brekke-show» har premiere i kveld på TVNorge klokken 22.00. 
