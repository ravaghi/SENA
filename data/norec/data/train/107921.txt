Leonard Cohen «Dear Heather»
(Columbia/Sony BMG) 

Tidvis ennå skarp i poesien, mer sløv på melodisiden. 

Cohen vil ikke skuffe noen av sine mange norske fans på «Dear Heather» - den slepende bassrøsten er den samme og det atmosfæriske lydbildet med valsetaktene er like melankolsk og vakkert som tidligere, om enn enda mer monotont. 
Likevel er Cohen langt mer ujevn her enn på foregående «Ten New Songs», både melodisk og poetisk. 
Den selvironiske Cohen («Because Of») er mislykket, men den sårt lengtende Cohen («The Letters») er gåsehudfremkallende vakker, noe han også er når livets største spørsmål - om Gud - behandles i «There For You». 
Platens essens (en verden - ett hjerte) oppsummeres fint på post-9/11-låten «On That Day», men Cohen makter ikke å holde rødtråden hele veien denne gangen. 
