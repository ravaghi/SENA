En gang til
Etter forrige plate, hintet Marc Almond om at dagene som låtskriver var over. 
Hit-produsenten Chris Braide klarte likevel å overtale ham. 

Almond skrev seg inn i pophistorien med Soft Cell-singlen "Tainted love" i 1981. 
Som soloartist har 57-åringen fra Southport i England bare hatt tilnærmet samme suksess da han spilte inn Gene Pitneys "Something's got a hold of my heart" i 1989. 
Braide tok sikte på å lage Almond-platen med stor P vi har ventet på i alle år, men Almond er seg selv – som alltid. 
Dette er likevel blitt et av hans bedre album. 
Stemmen står i sentrum. 
Myke melodier og dansbar synthpop med store refreng hører med. 
Pluss en frisk duett med Beth Ditto. 

Beste spor: 
"Zipped black leather jacket", The pain of never", "Scar", "Demon lover". 
