En av popens fineste stemmer er tilbake
Et dødsfall la Camera Obscura på is, men Traceyanne Campbell har funnet en duopartner. 

Tracyanne & Danny: 
"Tracyanne & Danny" (Merge/Playground) 

Ingen lager like fjærlett og vakker sommerpop som skottene, og Camera Obscura er en mester i faget. 
Etter at tangentspiller Carey Lander døde av kreft i 2015, har imidlertid framtiden vært uviss for Glasgow-bandet. 

Fem år gamle "Desire lines" kan bli stående som bandets siste. 
Ifølge vokalist Tracyanne Campbell gjenstår det å diskutere hva som skal skje videre. 
I mellomtiden gir hun nå ut en plate sammen med Danny Coughlan fra Bristol, som har operert under artistnavnet Crybaby. 

De har benyttet seg av Clashnarrow-studioet til Edwyn Collins, som sammen med Sean Read fra Dexys har jobbet bidratt til produksjonen. 

Åpningen "Home & dry" levner ingen tvil om at de skjønner at stemmen til Tracyanne Campbell er gull verd. 
Hun synger alene i 15 sekunder før et forsiktig komp faller inn. 
Coughlan og blåsere følger etter. 

Sangen handler om forandring, om at det alltid skjer noe når du tror du har ditt på det tørre. 
Ikke videre optimistisk, men nydelig. 

Deretter deler de vokalen i "It can't be love unless it hurts". 
En søt vise med røtter til 50-tallet, pakket inn av strykere. 
En duett så god som noen, selv om Campbell understreker at dette ikke er ment som en duettplate. 
De har bare forsøkt å forene stemmer og sanger. 

At de bytter på versene i "Deep in the night" før de møtes i refrenget vil nok de fleste likevel definere som en duett. 
Selv om en saksofon blander seg inn. 

Videoen til "Alabama" viser en biltur gjennom USA med Alabama som mål. 
Sangen er en hyllest til avdøde Carey Lander, bevisst framført som frisk pop istedenfor å lage en sørgesang. 
Kontrasten er nydelig når Campbell synger om et savn som vil vare livet ut: 

Nothing will be easy 

Nothing's going to be as much fun 

Cause 
I miss you by the night time 

I miss you when the daytime's begun 

Steelgitaren dominerer melodien, mens nevnte Edwyn Collins gjør et par små innhopp på vokal. 
Hans store bidrag til den skotske popen heter "A girl like you", for den som måtte huske 24 år tilbake. 
Går minnet enda lenger, gjorde han også en innsats med Orange Juice på 80-tallet og sangen "Rip it up". 

Men rett skal være rett: 
Det var Bay City Rollers som var de store pop-skottene, på første halvdel av 70-tallet. 

Uansett, Coughlan er sjefen på "Jacqueline", mens Campbell er tilbake på nostalgiske "2006". 
"The honeymooners" åpner med ørkenrock, mens Campbell synger om å reise til det skotske høyland for å oppsøke stillheten. 
Ikke helt sammenfallende, men tøft. 

"Anybody else" starter i 50-tallsformat med Coughlan i føringen, før Campbell sender sangen i annen retning. 
Et godt eksempel på det hun sa om en forening av stemmer og melodier. 

"Cellophane girl" er luftig sommerpop av klassisk skotsk støping med tilhørende gitarspill, før duoen runder av med "O'Keefee". 
Igjen en fin instrumentering som bygger opp under stemmene. 

Liker du Belle & Sebastian, burde alle forutsetninger være der for at du også setter pris på Tracyanne & Danny. 
De lover at det er flere sanger på vei. 
Vi får se om Camera Obscura også reiser seg, men det viktigste er at Tracyanne Campbell synger igjen. 

Verden er fattigere uten hennes stemme. 

Beste spor: 
"Home & dry", "Alabama", "Cellophane girl", "O'Keefee". 
