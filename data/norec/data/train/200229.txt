36 GB Western Digital Raptor
10 000 omdreininger har vært forbeholdt SCSI-disker, men nå har Western Digital tenkt å røve til seg deler av dette markedet. 
Raptor - rovdyret - skal ta seg av dette. 

Det klassiske skillet mellom disker beregnet på servere og arbeidsstasjoner på den ene siden og disker beregnet på kontor og entusiast-bruk er i ferd med å bli utydelig. 
Grunnene til dette er flere, både krav fra brukerne og tekniske framskritt. 

PCen til en vanlig kontorbruker gjør i dag oppgaver som ble karakterisert som tunge for kort tid siden. 
Ikke minst skyldes dette at operativsystemene har vokst voldsomt, og krever både stor plass og rask håndtering. 

Derfor er det et marked både for raske disker og store disker, men det er ikke alltid like lett å kombinere alle former for ytelse i samme produkt. 

Tetthet gir dobbel gevinst 

Platene på harddiskene har blitt stadig tettere, dagens største disker lagrer hele 80 GB pr plate. 
Dette gjør at også lesehastigheten blir høy, siden det passerer data i høy fart forbi lese og skrivehodet. 

Resultatet er at en enkel konstruksjon med få roterende og bevegelige deler både gir høy kapasitet og rask dataoverføring. 

Men det er en annen viktig egenskap som lider under denne utviklingen - aksesstiden. 

Hva med aksesstiden? 

Kombinasjonen få plater med stor aktiv overflate gjør at lesehodet må jobbe mer for å nå forskjellige områder av disken. 
Ved skriving og lesing av sekvensielle data, som lyd og video, er ikke dette noe problem. 
Men ved innhenting av mindre datamengder, som er lagret til forskjellige tider spredt rundt på platene, da blir det mye trafikk. 

De raskeste SCSI-diskene som er optimalisert for servere har små aktive flater på diskene, slik at lesehodet ikke har så stort arbeidsområde inn og ut på disken. 
Kombinert med en rotasjonshastighet på 15 000 omdreininger kommer de ned i en aksesstid på mellom 4 og 5 millisekunder. 

Raptor på testbenken 

Western Digital har både brukt relativt liten datatetthet og rask rotasjonshastighet i Raptor, for å konkurrere med de rimeligste SCSI-diskene i ytelse. 
Med en pris som ligger omtrent 20 prosent lavere enn tilsvarende SCSI-disker fra konkurrentene, skal Raptor, eller WD360GD som er det "seriøse" navet, forsyne seg av markedet både for servere og for krevende brukere av alle slag. 

WD360GD finnes bare i S-ATA utgave, og du trenger et moderne hovedkort eller et PCI-tilleggskort med S-ATA for å i det hele tatt kunne bruke disken. 
Det kryr av hovedkort med S-ATA og RAID, men ingen av disse er typiske server-kort for tyngre bruk. 
Det kommer derimot støtt for S-ATA i alle nye brikkesett fra Intel, så dette er et midlertidig problem. 

For entusiastene er det derimot fritt fram å sette opp et lite RAID med to WD360GD som systemdisk, og en eller flere større 7200 RPM-disker til ren datalagring. 
Dette er den kraftigste disk-kombinasjonen du kan ha på en entusiast-PC i dag, når prisen er en viktig faktor. 

WD har valgt å inkludere standard kontakt for strømtilførsel på WD360GD. 
Dette er et smart trekk, siden strømforsyinger med kontakter for S-ATA disker er svært sjeldne, for å si det mildt. 
Dermed sparer du overgangskabler. 

Lese og skrivehastigheten ligger i samme område som SCSI-diskene på 10 000, med en skriveytelse på 50 971 KB/sekund og en leseytelse på 55 989 KB/sekund målt på første partisjon med vårt eget testprogram. 

Dette er også i samme området som vi målte hos vår testvinner i 7200 RPM EIDE-disker, men aksesstiden ligger vesentlig lavere. 
Vi målte 8,8 ms på WD360GD mot 13,6 hos WD2500. 

Tester med HDTach viser en høyeste lesehastighet på 58 853 KB/sekund og en tilsvarende skrivehastighet på 55 796 KB/sekund. 

Ytelsen faller til laveste lesehastighet på 33 502 KB/sekund og laveste skrivehastighet på 20 978 KB/sekund innerst på disken. 

Vårt eget testprogram målte laveste lesehastighet på 36 916 KB/sekund og laveste skrivehastighet på 33 677 KB/sekund på begynnelsen av de siste 4 GB, så testene viser et godt samsvar. 

Disken støyet mindre enn vi hadde forventet, og bidro ikke med noen høyfrekvent piping som vi hadde fryktet. 
Det endelig hørbare resultatet vil variere sterkt med kabinett, festemetode og plassering, men sammenlignet med andre nyere disker gir den ikke noe større bidrag til det generelle støynivået. 

Temperaturen var heller ikke spesielt høy, disken er utstyrt med kjøleribber som effektift bidrar til å lede vekk varmen. 

Konklusjon 

WD360GD Raptor har en ytelse i samme klasse som rimelige SCSI-disker og med lavere pris. 
For PC-entusiasten eller mindre serverløsninger er den helt topp, enten som systemdisk eller til databasebruk. 

Den har også fem års garanti, i motsetning til tre år på vanlige disker. 
