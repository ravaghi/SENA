Hit tar du ikke med moren din
Diplo gir valuta for pengene på Slottsfjellfestivalen. 

Første dagen på Slottsfjellfestivalen er det den amerikanske produsenten og DJ’en, Diplo, som kjører siste konsert på den største scenen på festivalen, nemlig Kongescenen. 
Thomas Wesley Pentz, som han egentlig heter, kommer rett fra spillejobber på Ibiza for å lage fest i Tønsberg. 

Når du putter en som Diplo på scenen under en festival så vet en hva som kommer. 
Det er «syre», hardt og godt med energi fra starten. 
Dette er ikke den type konsert du tar med moren din på. 

Noen vil kanskje mene at EDM kan være ensformig, kjedelig og bråkete, men på en slik konsert er det alt annet enn det hvis dette er musikken du liker. 
Og publikum på Slottsfjell likte det de hørte og så. 

Idet sola er på vei ned bak tærne dukker Diplo opp på scenen i en knall gul skjorte. 
Scenen er fylt med et miksebord, store skjermer og to ekstra sett med lys. 
Diplo skal altså i 75 minutter sørge for fest på Slottsfjell, og det for det meste alene. 

Det hele starter med at Diplo fyrer i gang en heftig serie med beats. 
Han forteller publikum at han er klar for å lage fest i solnedgangen med det norske publikumet. 
Etter typ to minutter på scenen er det allerede tendenser til en mosh-pit midt blant publikum, som etter noen relativt tamme minutter med diverse låter, dør ut. 

Det tar hele 30 minutter før det føles som om festen virkelig er i gang. 
Det er først da Diplo selv ser ut til å være mer våken og gira på å få med seg publikumet på Slottsfjell. 

Skal man underholde flere tusen mennesker i en drøy time må man ha litt å komme med. 
Diplo klarer med litt tid, og flere av sine egne hits, pluss en god blanding av «samples» fra blant annet Spice Girls, Cardi B, Kanye og Darude, å få med seg publikum. 

Stemningen øker betydelig foran Kongescenen, og når Diplo kliner til med å spille noen av låtene han har produsert sammen med Major Lazer og Jack Ü- prosjektene sine er lista lagt for fest. 
Det blir nesten tendenser til allsang når « »Where Are Ü Now runger utover sletta på Slottsfjell. 

Diplo velger å avslutte sitt Norgesbesøk på en solid topp. 
Når det er drøye ti minutter igjen av settet har publikum fått oppleve pyro, heftige beats, lys i all verdens farger og grafikk som fyker over skjermen i solide 60 minutter. 
Det å gi seg på topp er tydeligvis noe Diplo tar seriøst, og endelig presenterer han sin gjesteartist. 
På scenen kommer danske MØ, som motemessig ser ut som om hun er tatt rett ut av 90- tallet. 
Sammen har Diplo og MØ skrevet mange låter, og at disse to lager gode låter sammen er det ingen tvil om. 
Hele settet avsluttes med Diplo og MØ som serverer perlene «Get it right», «Lean On» og for første gang live, «Sun In Our Eyes». 
Publikumet som kom for fest, de fikk valuta for pengene. 
