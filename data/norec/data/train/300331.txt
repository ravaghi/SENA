Kroppshit gir tidenes Disney-tinnitus
Meghan Trainor synger som Minnie Mus. 

ALBUM: 2014 er kåret til rumpas år. 
Kim Kardashian er naken i alle nettaviser. 
Fotballfrue retusjerer bilder hun legger ut. 

Det burde være lett å ha sympati for tjueen år gamle Meghan Trainors sukkerkulørte, doowoppete og Bruno Mars-inspirerte elsk-den-kroppen-du-har-hyllest «All about that bass», som regjerte hitlistene nesten like mye som Sias «Chandelier» i sommer - hadde den bare ikke vært så gudjammerlig enerverende. 

Debutalbumet «Title» legger seg over samme list som debutsingelen: 
Dansevennlig plastikksoul med girl group-inspirerte vibber, Minnie Mus-vibrato og tekster som hyller, tja, ikke egentlig sterke kvinner eller feminisme eller noe egentlig politisk så ... Meghan selv, kanskje? 

Etter hvert som man lytter seg gjennom albumet sauses det hele sammen til en vassen grøt av spretten bass, «oooWOP»-koring, pripne tekster og denne liksomsoulete, liksomedgy, liksomfølsomme og liksomsørstatsaktige vokalen som til slutt mest av alt framstår som tidenes Disney-tinnitus. 
