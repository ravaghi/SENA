Savoy: «Savoy Songbook Vol.1» 

(Eleventeen/Universal) 

Noe nytt, noe gammelt, noe nytt gammelt. 

Paal og Lauren Waaktaar Savoy er jo liksom «våre» Paul og Linda McCartney, da. 
Musikere som nyter noe så sjeldent - i livet generelt, enn si musikkbransjen - som et langvarig, lykkelig ekteskap og et givende kreativt samarbeid. 

Det er én markant forskjell på de to parene, dog. 
Der Paul og Linda fartet rundt med tomlene viftende til himmels og et skøyeraktig glimt i øynene, skriver Paal og Lauren sanger med titler som «Rain», «Lackluster Me», «Tears From A Stone» og «Grind You Down». 

Samtlige overnevnte låter er med på CD nummer én av doble «Savoy Songbook Vol. 
1», en til syvende og sist litt likelydende samling nyinnspillinger av syv gamle, tidligere utgitte Savoy-sanger, samt tre helt nye. 
CD nummer to er en mer konvensjonell «greatest hits»: 
14 låter de ikke har våget å tukle med, sannsynligvis fordi de rett og slett er overveiende veldig flotte. 

Som med alle vellykkede, kule kjærestepar, er det iblant litt slitsomt å forholde seg til dem. 
Paals arbeider i a-ha har et drama ved seg som noen ganger uteblir i Savoy, hvis album kan bli noe grå. 

CD 2, som nok burde vært den første i denne samlingen, forteller likevel at de beste øyeblikkene deres er både sterkere og mer varierte enn man først kan oppfatte dem som. 
Og den har debutsingelen «Velvet» (1996). 
Finnes det en skjønnere «norsk» popsang? 
Det tror jeg ikke. 
