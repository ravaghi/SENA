Latinamerikansk opptur
Sabor Latino serverer mat man ikke finner så mange andre steder i distriktet. 
Den ga så absolutt mersmak. 

Texmex-mat er antakelig mer vanlig enn kjøttkaker på norske bord i 2018. 
Mat fra Sør- og Mellom-Amerika er derimot ikke noe man ramler over hver dag. 
Ikke minst derfor er det så absolutt verdt å avlegge Sabor Latino i Sandnes et besøk. 
De som driver restauranten har bakgrunn fra oljebransjen og kommer hovedsakelig fra Venezuela. 
Menyen favner imidlertid videre, og inneholder også mat fra Argentina, Peru, Mexico, Cuba, Chile, Puerto Rico og Den Dominikanske republikk. 

Men om du nå skulle bli bekymret for om dette er et av de stedene som har et spisekart på størrelse med en middels roman, kan du puste lettet ut. 
Her har man på forbilledlig vis holdt seg til et ganske lite knippe retter, og i stedet byttes menyen ut forholdsvis ofte. 

Kort og godt 

Sabor Latino holder til i andre etasje i et litt anonymt utseende bygg i Julie Eges gate i Sandnes. 
Det kan nok karakteriseres som den type sted man må vite om på forhånd for å besøke. 
Jeg vet ikke om det skyldes været, beliggenheten, tilfeldigheter eller noe helt annet, men restauranten var så godt som tom da vi ankom en regnfull torsdagskveld. 
Det skulle imidlertid snart vise seg at det er mange gode grunner til at flere bør oppdage dette spisestedet. 

Menyen består i skrivende stund av tre forretter, fire hovedretter og tre desserter, samt en egen barnemeny. 
Alle rettene er utstyrt med vinanbefaling. 
Restauranten har flere viner tilgjengelig på glass, og prispåslaget er moderat. 

Vår hyggelige og kunnskapsrike servitør var raskt på plass med en Lervig Sorachi Ace og et glass chilensk musserende mens vi jobbet oss igjennom valgets kvaler, siden alt på menyen egentlig så like godt ut. 

Gode smaker 

Vi startet måltidet med en karibisk sjømatsuppe og arepa carbimera, en slags pai av maismel, toppet med kylling, bacon, avokado, finrevet ost og aioli. 
Medspiseren var fornøyd med suppa, men trakk noen poeng for at rekene hadde fått litt for mye varmebehandling, slik at de var blitt ganske harde og udelikate. 
Paien var det derimot bare gode ting å si om. 
Sprø, smaksrik bunn og herlig topping. 

Til hovedrett valgte medspiseren et solid stykke indrefilét, grillet til et perfekt medium minus, servert med fritert cassavarot, chimchurri og sopp. 
Kjøttet var så mørt og fint at det lett kunne skjæres i med en sløv smørkniv. 
En svært vellykket rett på alle måter, og den argentinske rødvinen som ble anbefalt i menyen satt som et skudd til. 

Undertegnede prøvde seg på en puertoricansk mofongo, noe som viste seg å være en sprøstekt mos av kokebanan fylt med nydelig, langtidsbakt svinekjøtt. 
En herlig rett med gode kontraster, både mellom smaker og konsistenser. 

God valuta for pengene 

Sjokoladeelskeren var også imponert av desserten, en luftig og saftig sjokoladekake servert med krem og bær. 
Undertegnede var ikke mindre fornøyd med sin karibiske versjon av den italienske klassikeren panna cotta. 
Den var tilberedt lagvis med sjokolade, kokoskrem og pasjonsfrukt, og toppet med grillet ananas. 
Dette var antakelig den mest forseggjorte retten i et måltid som ellers var preget av enkle retter med gode smaker. 

Regningen for to ganger tre retter, én importøl, fem glass vin og to kaffe kom på 1665 kroner. 
Det er slett ikke ille, kvaliteten på mat og drikke tatt i betraktning. 
Gode og mette ble vi også. 
