Danko Jones:«Sleep Is The Enemy» 

(Bad Taste / Bonnier) 

Tøff til beinet - som vanlig... 

For mange - og spesielt live - fremstår kanadiske Danko Jones som den ultimate rock 'n' roll-pastor; tøff, svær i kjeften, seksuelt utagerende og med en machobehandling av gitarriff som savner sidestykke i det vanskelige powertrio-konseptet. 
Haken er at det fort blir likelydende når låtmaterialet ikke variereres nok, noe som har vært problemet med Danko Jones på de siste platene. 
Her er det heldigvis tegn til bedring når Danko Jones mikser det beste fra AC/DC og Turboneger, samtidig som han har humor nok til å flørte med glam i «Don't Fall In Love». 
Bedre enn åndsfrendene i Gluecifer blir nok ikke trioen, men «Sleep Is The Enemy» er en energisk og heftig friskmelding fra Danko Jones! 
