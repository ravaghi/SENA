Teologisk indie-folk
The Welcome Wagon: 
Welcome To The Welcome Wagon 

Lettbeinte melodier med lystbetont driv fra Sufjans Stevens entourage. 

The Welcome Wagon består av pastor Thomas Vito Aiuto og hans kone Monique, som begge springer ut av pastorens menighet i Brooklyn, NY. 
Debutalbumet Welcome To The Welcome Wagon er produsert og arrangert av parets mangeårige musikalske partner Sufjan Stevens, og er ikke overraskende blitt en naiv og melodiøs utgivelse med et inderlig ønske om å agitere for den bibelske overbevisning. 
Kall det gjerne teologisk indie-folk. 

Som ekteparet selv uttalte til Lydverket tidligere i år, er Jesus det aller viktigste, noe flere låter på dette albumet vitner om. 
For en ikke-troende blir det i overkant eksplisitt når Guds sønns navnetrekk gjentas messende og uendelig mange ganger låta "Jesus". 
I dette tilfellet er det en nødvendighet å dele The Welcome Wagons livssyn: 
”Jesus help me find my proper place". 
For undertegnede er det nærliggende og langt mer fornuftig å henvende seg helt andre steder enn mot himmelen for å finne sin plass her i livet. 

Store deler av albumet funker heldigvis også godt for de av oss som har vondt for å kjøpe det kristne budskapet. 
Grunnen til det er relativt enkel: 
Melodiene er fengende, en anelse beskjedne og har et tilfredsstillende bittersøtt preg. 
Proklamasjonen kan lett overføres til allmenne tanker og opplevelser i et liv langt utenfor religiøs rekkevidde. 

"Up 
On A Mountain" er en iherdig og sjarmerende historie, som parallellt med å berette om vårherres evne til å stå opp for menneskenes synder, sier noe om følelsen av ensomhet og redsel. 
"But For You Who Fear My Name" inviterer til allsang, taktfast håndklapp og er en velfungerende poplåt, til tross for at tankene ufrivillig ledes til en fullsatt menighetssal i Det Store Eplet. 
Blåsere, plystring, tamburin og andre raslende rytmeinstrumenter besørger et fordelaktiv, vindskeivt særpreg. 

Welcome 
To The Welcome Wagon er spartansk og hjemmesnekra, men likefullt en lidenskapelig port inn til The Welcome Wagons verden, hvor flerstemte vokalharmonier og sjelfull intrumenthåndtering ligger i bunnen av lettbeinte melodier med lystbetont driv. 
