Fra Rihanna-pop til trekkspilldance
Sprikende ytterpunkter hos Nelly Furtado. 

ALBUM: 
Seks år har gått siden portugisisk-kanadiske Nelly Furtado var en av de som definerte popsesongen 2006/2007 med sine finfine Timbaland/Danja-produserte hits fra albumet «Loose». 

På sin første engelskspråklige plate siden har hun klokelig innsett at Timbaland brant av kruttet den gang, og alliert seg med den meritterte produsenten Rodney «Darkchild» Jerkins (Destiny's Child, Justin Bieber, Brandy). 

Dette er likevel ikke en helt overbevisende affære. 

Materialet varierer fra det fengende - vellykkede «Big Hoops (The Bigger The Better)», hvor Furtado prøver seg som Rihanna over tunge hiphop-beats og en herlig drum'n'bass-avslutning - til det skrekkelige: 

«Waiting For The Night» låter som en øst-europeisk Grand Prix-låt, komplett med trekkspill, mens Bob Rock-produserte «Believers (Arab Spring)» koker ned det minst interessante fra høylytte rockepopdamer som Kelly Clarkson og Avril Lavigne. 

Innimellom får vi mer eller mindre ålreite, mer eller mindre urbane poplåter, men for få som virkelig er verdt å feste seg ved. 
