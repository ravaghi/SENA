Britney Spears:«Blackout» 

GENRE: POP (Jive/Sony BMG) 

Verdens mest plagede kjendis slår tilbake med sitt beste album til nå. 

Det har gått nedrig sport i å avskrive og hetse Britney Spears helt siden hun ga ut sin single nummer to, men aldri mer så enn det siste året. 
Hvilket gjør det dobbelt deilig at hun med «Blackout» for første gang viser seg verdig «du tar fakkelen herfra»-kysset hun fikk på TV av Madonna i 2003. 

«Blackout» er fortsettelsen på reisen hun startet med «I'm A Slave 4 U» i 2001. 
Også her har hun assistanse av Pharrell Williams, i tillegg til folk som «Toxic»-produsentene Bloodshy & Avant og Timbaland-protesjé Danja. 
Det er tidvis forbausende minimalistisk og eksotisk. 
Mindre forbausende er den suggererende sensualiteten som ligger tykt over hele albumet; det er ikke vanskelig å høre at denne jenta har fått smaken på det søte klubbliv, og skjønner hva som fungerer i den settingen. 

En farlig, vovet storbypuls banker gjennom «Blackout», slik tilfellet også var på Madonnas siste album. 
Og herfra er vi nødt til å betrakte dem som likeverdige. 

ANBEFALTE KJØP: 
«Why Should I Be Sad», «Ooh Ooh Baby», «Heaven On Earth», «Gimme More» 

Slippes mandag 29. oktober 
