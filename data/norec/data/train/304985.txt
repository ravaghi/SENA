Ganske godt veigrep
Bilfilmen «Børning» er i overkant bredbeint. 
Men da står den i alle fall støtt. 

FILM: 
Det er ingen tvil hvem som er de eldre og tøffere guttene i gjengen, som «Børning» gjerne vil være som. 

Fra den ganske dustete taglinen «the fast and the fønniest» til de mettede, metalliske fargene i fotograferingen: 
Dokumentarfilmskaper Hallvard Bræins første spillefilm er en norsk fetter av amerikanske bilracefilmer som «Gone in 60 Seconds», «The Fast and the Furious» og «Need for Speed». 

Det gledelige er at prosjektet langt på vei lykkes: 
«Børning» er genuint underholdende og morsom, med kappkjøringsscener gjennom sedvanlig majestetisk norsk natur som er velsmurte nok til at det ikke føles som en billig etterligning. 

Publikumsfriere 

Men det humper litt før vi kommer ut på veien. 
Først må bakgrunnen etableres: Roy (Anders Baasmo Christiansen) blir skilt i rekordfart etter at han nesten dreper seg selv og sin høygravide kone i et improvisert race mot den spedbygde posøren TT (Trond Halbo). 
Fjorten år senere resulterer hanekampen mellom de to i et nytt race, fra Oslo til Nordkapp. 

Det viser det seg at det er mange som vil være med på. 
Den bilgale tenåringsdatteren Nina (Ida Husøy), som fortvilet prøver å vinne farens oppmerksomhet og respekt, trygler om jobben som kartleser. 
Gamlegutta Doffen (Sven Nordin) og Nybakken (Otto Jespersen) griper anlendingen til å få se Norge nord for Jessheim, og blir filmens bakoverlente publikumsfriere. 

Bredbent «Børning» står så bredbent at det iblant virker ubekvemt. 
Iherdig rølpete formuleringer i manuset, produksjonsdesignet som minner om en Axe-reklame, CC Cowboys' «Tigergutt» på lydsporet: 
Machotonen er så insisterende at det iblant virker anspent. 
Og det første kvarteret flyter ikke: 
Roys ydmykende exit fra et billøp er full av luggete antiklimaks, og persongalleriet blir ikke godt nok presentert. 

Men konseptet er bra. 
Skuespillerne, anført av en trygg Baasmo Christiansen, er sjarmerende, og innslagene av lokal humor er jovialt vellykket. 
De amerikanske idealene til tross: 
«Børning» er utpreget norsk, hele veien til den overraskende poetiske og musikalske avslutningen. 
Dekkene slites underveis, men både «Børning» og Roy kommer i mål. 

(«Børning» har førpremiere fredag 8. august og ordinær kinopremiere 13. august) 
