Mye bra mobil for pengene
Sony Xperia XA2 har mange gode egenskaper som gjør den til et bra valg for deg som synes toppmodellene blir altfor dyre. 

Dinside har testet en rekke mobiler i mellomklassen den siste tiden. 
Det er ikke uten grunn; disse modellene byr på alt den jevne bruker trenger og vel så det, til en pris som ligger flere tusenlapper under toppmodellene. 

Ny og bedre design 

Denne gangen har turen kommet til Sonys nye mellomklassemodell Xperia XA2. 
Denne modellen har en design som er litt mer avrundet enn vi har vært vant til fra Sony de siste årene, og for første gang har selskapet lagt hjem-knappen med fingeravtrykkleser på baksiden av mobilen. 

Det er likevel en centimeter bred kant øverst og nederst, mens skjermen går nesten helt ut til kanten på hver side. 

Selve rammen er av metall, mens baksiden er av plast med metallfinish. 
Mobilen har en tykkelse på 9,7 mm, og framstår dermed ikke som noen sylfide - men heller ikke som noen gastric bypass-kandidat. 
Vekta er 171 gram. 
Den kommer i fire forskjellige farger, sølv, svart, blå og rosa. 
Merk at den ikke tåler vann, slik for eksempel Samsung Galaxy A8. 

Telefonen er etter vår mening vesentlig bedre å holde enn de mer kantete modellene fra Sony, så vi forventer at denne nye designen er noe vi kommer til å se på flere modeller fra mobilprodusenten i tiden som kommer. 

Fornuftige elementer 

På toppen finner vi en analog inn/utgang for hodetelefoner eller handsfree, på undersiden sitter en mikrofon, høyttaler og en USB-C-port til lading og kommunikasjon med for eksempel PC-en. 

På venstre side sitter et lokk som skjuler sim-kortleser, samt en minnekortleser som eventuelt kan huse et sim-kort nr 2. 
Og i motsetning til de aller fleste andre mobiler, kan du her åpne luken bare med neglen. 
Det synes vi er positivt, selv om den neppe kommer til å bli åpnet så veldig ofte. 

På motsatt side sitter knapper for lydjustering, av/på-knapp og en egen knapp for å ta bilder med. 
Sony har alltid fått mye skryt for fotoegenskapene på telefonene sine, og det virker bra tilrettelagt for fotografering også her. 
Hovedkameraet tar bilder med oppløsning på 23 megapiksler, mens selfie-kameraet klarer 8. Begge har god vidvinkel - mer om det siden. 

God skjerm 

Skjermen måler 5,2 tommer, og er dekket av Corning Gorilla Glass. 
Hardt, men ikke uknuselig, som på Motorola Moto Z2 Force. 
Oppløsningen på skjermen er 1920 x 1080 piksler, som etter vår mening er ganske ideelt for denne skjermstørrelsen. 
Det er vanskelig å se pikslene med det blotte øye. 
Høyde-breddeforholdet er 16:9, mens de fleste mobiler som har heldekkende skjerm i fronten har forholdet 18:9. 

Skjermen er for øvrig gjennomsnittlig lyssterk, og kan betraktes fra alle vinkler uten problemer - også i dagslys. 

Ikke blant de kraftigste 

På innsiden sitter en Snapdragen 630-prosessor fra Qualcomm, slik det gjør på mange mellomklassemodeller. 
Mobilen har ellers 3 GB RAM og 32 GB lagringsplass. 
Sistnevnte er litt lite hvis du samler på apper, bilder og videoer - og da er det greit å vite at du kan utvide med et microSD-kort på inntil 256 GB. 

Ytelsesmålingene våre viser at den ligger et godt stykke bak de fleste toppmodellene, og det finnes også modeller i mellomsegmentet som er vesentlig kraftigere, som for eksempel Honor 9 og Samsung Galaxy A8. 
Når det er sagt, er mobilen utstyrt med den aller nyeste Android-versjonen (8 - Oreo), og de fleste oppgaver kjører glatt og uten særlig forsinkelse. 

Du vil imidlertid merke at ting raskt begynner å hakke i de mest grafikkintensive spillene og appene. 

Rikholdig app-utvalg 

Og når vi er inne på apper - her har Sony vært «rause». 
Mobilen inneholder ganske mange apper, og ikke alle er like interessante - enkelte er å vurdere som reklame, som sikkerhetsprogrammet fra AVG som blir betalvare etter seks måneder prøveperiode. 

For øvrig er dette en brukervennlig telefon, med rene og pene menyer som er lett å bli dus med. 

Stort sett fine bilder, men litt rusk i maskineriet 

Når det gjelder kameraet, reagerer utløseren kjapt under de aller fleste lysforhold, og dette er definitivt en mobil som invitererer til fotografering. 

Objektivet er gjennomsnittlig lyssterkt (f/2.0), men krever en del mer lys enn de hvasseste modellene for å sikre lav ISO og raske lukkertid. 

Vi liker spesielt godt vidvinkelobjektivet, samt de ekstra pikslene i bredden, i fohold til de fleste andre mobilene på markedet. 
Også frontkameraet har vidvinkelobjektiv, som sørger for at det blir enklere å inkludere en fem-seks venner i bildeflaten når du tar selfie. 

Den generelle bildekvaliteten vil vi vurdere som litt over snittet i klassen, med god skarphet og fargegjengivelse på mange bilder. 

Vi har imidlertid opplevd at lysmåleren har blitt veldig forvirret i enkelte vanskelige lysforhold, og har også opplevd at autofokusen har sluttet å reagere, helt til vi har trykket på skjermen for å velge fokus manuelt. 
Dette er imidlertid unntakstilfellene. 

Merk også at detaljrikdommen ikke er den beste på bilder tatt i mørke omgivelser. 
Vi ser også tydelig på flere bilder at detaljene i skyggepartiene blir raskere borte helt ut mot kantene av bildeflaten enn i sentrum. 

Her er noen flere bildeeksempler. 
Klikk på dem for å se dem i større utgaver: 

God batteritid 

Batteriet i XA2 har god kapasitet, 3.300 mAh. 
Det støtter hurtiglading, men det følger dessverre ikke med en hurtiglader i pakka. 
Det er ekstrautstyr. 
Men, det gledelige er samtidig at mobilen klarer seg lenge mellom hver lading, under vår test hadde vi 14 prosent kapasitet igjen etter to dager med ganske mye bruk, inkludert tale, surfing, sosiale medier, fotografering og diverse ytelsestester. 

Det er over snittet i forhold til de andre mobilene vi har testet i dette prissegmentet, og må betegnes som meget bra. 

Konklusjon 

Sony Xperia XA2 er en god mobil, og vi synes absolutt den er verdt prisen på rundt 3.500 kroner. 
Vi liker spesielt godt den nye designen som gjør mobilen god å holde i hånden, at kameraet er av bra kvalitet og at batteriet er av den utholdende sorten. 
Vi lander til slutt på en sterk firer på terningen. 

Men konkurransen i klassen er meget høy, og du får mobiler som er kraftigere i samme prisklasse. 
Du bør derfor få med deg testene av Motorola Moto Z2 Play, Nokia 8, Honor 9 (vår favoritt i klassen) og Huawei Mate 10 Lite før du bestemmer deg. 
