Digg sommer med Admiral P
Mer sjarmerende kan det knapt bli - Admiral P gir deg sola tappet på mp3! 

Norskzambieren fortsetter som leverandør av plagsomt fengende gladlåter knyttet til sommeren. 
De færreste har vel rukket å glemme fjorårets «Snakke litt», og her tar han for alvor opp kampen med Sirkus Eliassens «Æ vil bare dans» som dette årets store sommerhit. 

«Kallenavn» går ut i tempo à la Trond-Viggo Torgersens «Slapp reggae», men så fort Admiral P åpner munnen justeres feelgood-faktoren opp i rekordfart. 
Det fuglekvitrende kvinnekoret i bakgrunnen passer perfekt og gir assosiasjoner til paraplydrinker under en strandparasoll i Karibien. 

Yr og forelsket 

Tekstmessig er det en i overkant yr og forelsket Admiral P vi møter. 
På sedvanlig gebrokkent vis drar og vrir han i vokalene, fletter inn engelske uttrykk som det mest naturlige i hele verden og synger om seg og kjæresten som kongen og dronningen - «like søte som bier når dem lager honningen». 
Det siste tekstutdraget er bare en av mange vendinger som kommer til å sjarmere deg ned i kne med Admiral Ps helt spesielle sang-/toastingstil. 

I det hele tatt: klarer du ikke å smile og lengte etter sola når du hører «Kallenavn», er det rett og slett ikke håp for deg! 
STEIN ØSTBØ 
