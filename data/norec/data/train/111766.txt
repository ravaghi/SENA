Kvikk og lettvint
Personlig kjemi mellom Sandra Bullock og Ryan Reynolds redder romantisk plankekjøringsprosjekt. 

HANDLER OM: 
Forlagsredaktøren 
Margaret er sjefen fra helvete, en drage som hele det New York-baserte kontoret frykter. 
Idet hun risikerer å bli deportert til hjemlandet Canada, huker hun tak i den sympatiske, valpeøynede assistenten sin, Andrew, og erklærer at de skal gifte seg. 

Slik kan hun garanteres opphold i USA. 

Andrew tør ikke annet enn å si ja, men å overbevise myndighetene om at kjærligheten er ekte, viser seg å være en komplisert prosess. 

DOM: 
Så følger de nødvendige ingredienser: 
Paret drar til Andrews hyggelige, rare familie i Alaska, karrierekvinnen tas ut av sitt element og lærer noe om den virkelige verden (som bare finnes på landet, må vite); uventede følelser oppstår, det er forviklinger, enkelt tilberedt slapstick og en seervennlig blanding av kos og kaos. 

Konseptet «visumproblemer og proformaekteskap» slår meg å åpne for en mange komiske muligheter som det her ikke tas tak i. 
Det skulle ikke vært så vanskelig å spe på med litt mer originalitet på manussiden, for å få «The Proposal» til å skille seg positivt ut i det mørke, roseduftende hullet den romantiske komediesjangeren er. 

Men det som redder denne filmen - for den reddes! - er innsatsen til Sandra Bullock og Ryan Reynolds. 
De har en strålende kjemi og fyller rollene sine godt - de er gode på det de gjør. 

«The Proposal» har nok av energi, og inneholder en anselig dose godhjertede og vittige øyeblikk. 
Så får vi eventuelt forsøke å ignorere de pinlig enkle løsningene de er satt sammen med. 
