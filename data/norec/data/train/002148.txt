Gåsehud på fuzzpedalen
Etter femten års albumpause låter powerpoppionérene bedre enn noen gang. 

Da jeg tidligere i sommer, i ly av den sesongvante fremveksten av agurknyheter, endelig fikk tid til å skrive om den musikalske sjangeren jeg brenner mest for, powerpoppen, glemte jeg rent av Los Angeles' langhårede sønner i Redd Kross. 
Grunnen er at de på daværende tidspunkt ikke virket essensielle - deres til da siste album, 1997-utgivelsen Show World, var en temmelig tafatt affære, og man må vel tilbake til Third Eye (1990), eller sideprosjektet Ze Malibu Kids' eneste album Sound It Out for å finne sist brødrene McDonald var verdt å bruke verdifull refrengtid på. 

Selv om tittelen Researching The Blues kanskje ikke får nakkehårene til å vibrere av pur glede, er det nettopp dét låtene på det sjokkerende bra comebackalbumet gjør. 
Steven og Jeff McDonald virker muntrere og mer skjerpet i melodiskrivingen enn jeg knapt kan huske å ha hørt dem før, noe som gjør dette til et album som burde vekke interessen til langt flere enn den relativt lille menigheten de har her til lands. 
De trekker veksler på andre kjente låtskriverduoer - fra Lennon/McCartney på "Meet Frankenstein" til Alex Chilton/Chris Bell på "Dracula's Daughter" til Pete Shelley/Steve Diggle på det enorme høydepunktet "Stay Away From Downtown". 

I en tid der de fleste gjenhør fra gamle band har et nostalgisk tilsnitt, føles Researching The Blues snarere som en gjenfødelse av et band som først i 2012 endelig får full klaff. 
Selv om bandets evige status som "uncool" (på tross av Steven McDonalds produsentrolle for Turbonegers Party Animals eller at han spiller i det beintøffe punkbandet OFF!) neppe forandres, er det like fullt et lite mesterverk de har begått her. 

Albumets halvtime er stappfull av minneverdige hooks, glimrende synging og saftige riff som overgår både Superchunk og Cheap Trick i maskulin utblåsning. 
"Winter Blues" har en av de mest naturlig sexy refrengene i år, når han synger "the snow and rain will give way to the solar regulated days" lengter jeg både til vinteren og til den påfølgende snøsmeltingen. 

"Uglier", den eneste låten her de har skrevet sammen med Charlotte Goffey (The Go-Go's) og Anna Waronker (that dog.), trekker Redd Kross i en litt ukledelig gammel grungeretning, men med et mulig unntak i denne er Researching The Blues et nærmest uavbrutt høydepunkt - og masterclass i smart, spissformulert gitarpop av den avhengighetsskapende typen. 
