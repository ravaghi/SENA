The Dark Knight
Deilig, mørk, og psykopatisk. 

Deilig mørk med en gjennomført ekkel, psykopatisk og jævlig skurk. 

Kan en filmskurk bli så gjennomført ekkel, psykopatisk og jævlig at du til slutt er villig til å selge sjela di til djevelen som tilskuer? 
Etter å ha sett ”The Dark Knight” er svaret: 
Ja! 
For Heath Ledgers rollefigur Jokeren er alt du frykter av en ekte skurk og alt du ønsker av en filmskurk. 
Når resten av Christopher Nolans film er så deilig mørk og forbløffende underholdende uten å bli overfladisk, da er det intet sted som er bedre å være enn i kinomørket. 

”The Dark Knight” fortsetter der den suverene ”Batman Begins” slutta. 
Milliardæren Bruce Wayne (Christian Bale) flyr fremdeles rundt i flaggermusdrakt som sitt maskerte alterego Batman. 
Målet er å røske opp i Gothams lysskye forretninger og nå også sette på plass småfeite Batman-kopier i hjemmelagde kostymer. 
Med hjelp fra staute karer som politisjefen James Gordon (Gary Oldman) og statsadvokat Harvey Dent (Aaron Eckhart), ser framtida til Gotham endelig lysere ut, men det er før Jokeren ler seg inn i filmen. 

Jokern får Jan Thomas til å se naturlig ut 

Klovner er skumle i utgangspunktet. 
Jokeren har i tillegg store arr i ansiktet dekket over av en vanvittig sminke, som får Jan Thomas til å se naturlig ut. 
En sadistisk, kaoselskende, uberegnelig, ravende gal klovn som uttrykker at han ”bare vil ha det moro” -er ikke en du vil leke med. 
Batman har dessverre intet annet valg enn å bli med på leken. 

Alle de bærende rollefigurene i denne filmen er komplekse, interessante og velspilte. 
Jeg lot meg imponere litt ekstra av Sir Michael Caine som butleren Alfred. 
Han tilfører filmen klasse og herlige tørrvittige kommentarer. 
Christian Bale imponerer også ved å balansere tøffheten og sårbarheten i vår flygende helt på en overbevisende måte. 

Det er likevel ingen tvil om at Heath Ledger er den største stjerna i denne filmen. 
Det har vært spekulert i om Ledger kommer til å få en medlidenhets-Oscarnominasjonen som Jokeren fordi han døde før filmen kom ut. 
Jeg tror han får en Oscarnominasjon for å ha tilført rollefiguren sin genial galskap. 
Ledgers Jokeren kan fort bli en klassiker i filmskurkhistorien! 

Ypperlig slutt! 

The dark Knight er så mye mer enn en ordinær superheltfilm. 
Her får vi sabla god action og fascinerende effekter servert i en historie som er nervepirrende og underholdene som fy. 
En liten ripe i batmobilen er at enkelte momenter i den intrikate kriminalhistorien skurrer. 
Deler av historien grenser til å være overtydelig forklart, mens andre bihandlinger forlates uten løsning. 

Men så kommer slutten av filmen som er så ypperlig at de få feilskjær blir glemt. 
Og jeg får lyst til å tenne to store lyskastere opp mot nattehimmelen. 
En med det velkjente Batman-ikonet, den andre med en smilende klovn. 
