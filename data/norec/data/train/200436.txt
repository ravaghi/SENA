TESTKJØRT:Mitsubishi i-MiEV, klar for kundene 

Så fikk vi omsider kjøre den produksjonsferdige i-MiEV, og ikke lenger en prototype. 

PARIS (DinSide Motor): 
Dette er elbilen som viste veien til fremtiden. 
Den vil markere bilhistorien som den første "alminnelige" bilen med eldrift fra en større bilprodusent, for massemarkedsføring. 

Først ute av de store 

Svært nylig omtalte vi Nissan Leaf som en bil som er epokegjørende og det er riktig. 
Men Mitsubishi skal ha æren av å ha vært først ute med en fullverdig, moderne elbil med helt greie ytelser og både forseter og baksete. 
i-MiEV har vært i salg i over et år nå - den ble lansert mot flåtemarkedet sommeren 2009 i Japan, og siden april i år har også privatkunder kunnet kjøpe den. 
I Norge startet forhåndssalget i sommer og leveransene starter rundt årsskiftet. 

Det virker! 

Det kunne blitt ansett som urettferdig at Mitsubishis velfungerende elbil blir omtalt etter både Nissan Leaf og Citroën C-Zero, men sannheten er at vi allerede har skrevet flere ganger om denne bilen. 
Vi fant egentlig ikke ut så mye mer under prøvekjøringen i Paris. 
Vi kan derfor gjenta det vi allerede skrev for over et år siden: 
Endelig en elbil som virker! 
Og det gjør den jo sannelig. 

Eksteriør: 

God å kjøre 

Bilen er velkjørende og kvikk og den ligger godt på veien. 
Med batteripakken i bunnen av bilen, motoren bak og bakhjulsdrift er den stabil og kjennes betryggende å kjøre da tyngdepunktet lavt og akselavstanden svært lang (255 centimeter - det vil si bare tre centimeter kortere enn en VW Golf, som er 70 centimeter lengre)! 
Dermed er også komforten vel ivaretatt i kombinasjon med et moderne hjuloppheng som fint takler bilens egenvekt på litt over 1,1 tonn - hvilket slett ikke er noe handicap for denne bilen. 

Kvikk og morsom 

Om maksimal effekt på 64 hester ikke høres ut som all verden, sørger de 180 newtonmeter med dreiemoment, tilgjengelig fra første omdreiningsrunde, for at bilen er svært kvikk opp til 60 kilometer i timen og fortsatt greit sprek opp til over 80. 
Også over byhastigheter klarer bilen å holde følge med vanlig trafikk, opp mot 120 km/t på motorveien. 
Toppfarten er oppgitt til 130 km/t. 
Giringen er et kapittel for seg med ett gir rett frem og et i revers. 

Allikevel har Mitsubishi programmert inn forskjellige transmisjons"trinn" hvor det ene er "B" for spareprogram - hvor regenereringsfunksjonen fra kinetisk energ når akselerator ikke benyttes, samt bremsekraftenergi, utnyttes maksimalt. 
Dette gir mindre dynamikk i fremdriften og anbefales hovedsaklig ved kjøring i nedoverbakke. 
"D" er normalfunksjonen hvor det er mulig å være mer fleksibel med hensyn til kjørestil. 
"C" eller komfortfunksjon er motsatt av "B" og gir altså redusert regenerering. 
Dette for bedre fremdrift utenfor bymiljøet. 

Batteriene skal vare minst ti år 

Batteripakken, som ligger sentralt plassert i bunnen av bilen, er den samme som i Citroën C-Zero og Peugeot i-On, som i bunn og grunn er samme bil. 
Den består av 88 litiumion-celler og har en kapasitet på 16 kWh. Mitsubishi estimerer livslengden til 10 år eller 100.000km; som resten av bilen lyder garantien på fem år. 
Ved lading på strømnettet i hjemmet og 16 A kurs skal ladingen ta cirka syv timer. 
Når hurtigladingsmulighet dukker opp - og da snakker vi om japanske ChaDeMo 50 kW ladestasjoner - skal dette ta en halv time for lading til 80 %. 
"Klattlading" går det også an å benytte seg av. 

Variabel rekkevidde 

Rekkevidden med full lading oppgis til 150 kilometer etter den europeiske norm-syklusen, men denne reduseres med bruk av klimaanlegg (som er standard), til 110 km hvis utetemperaturen er 35 grader - og det kan skje rett som det er i sterk sol. 
Ved 0 grader og bruk av varmeapparat kan man ikke håpe på mye over 80 kilometer rekkevidde. 
Vi anser det som positivt at Mitsubishi velger å gå ut og gjøre oppmerksom på slike tall ved lansering. 

Lite spennende førermiljø 

Nå som bilen er klar for salg var det interessant å titte nærmere på interiøret i bilen. 
Vi fant det noe mindre forseggjort enn i Citroën C-Zero, altså litt mer kjedelig. 
Pioneer-navigasjonsskjermen har et litt skjemmende ettermontert aspekt, selv om det selvsagt er positivt at et slikt er med som standard. 
For øvrig er instrumenteringen relativt klassisk og ganske minimalistisk i forhold til den spennende teknologien denne bilen for øvrig byr på. 
Den har en enkel indikator som viser hvor mye rekkevidde du har igjen i forhold til fullt ladet batteri og ingen avanserte indikatorer. 
Men vi skal ikke være spesielt strenge på disse punktene - det dreier seg tross alt om en liten og enkel bil beregnet hovedsaklig til bybruk fortsatt.. 

Interiør: 

Ombygget Kei-bil 

Selv om interiøret er noe smalt er det faktisk plass til fire voksne i denne bilen. 
Også en del bagasje kan den romme tross en hekkmontert elmotor, medbragt lader og inverter som ligger under bagasjerommet. 
Faktisk 255 liter, altså et par kabinkofferter og en reiseveske eller to, kan medbringes. 
Felles seteryggene ned blir det mulig laste over 800 liter, altså kan den hjelpe til med flyttesjau... 
Det står det respekt av; dette er nemlig en bil som er basert på en såkalt "kei-car", en knøttebil som i Japan får nyte godt av en del skatte- og forsikringsmessige fordeler på betingelse av at den er svært kort og smal for å ta liten plass i trafikken. 
Likeledes må ikke motorvolumet overskride en viss grense - og den er lav. 

Disse begrensningene spiller selvsagt ikke lenger inn for en elbil som skal selges i Europa, og i-MiEV er noe endret i forhold til den opprinnelige "Kei"-bilen som heter Mitsubishi i med bensinmotor. 
Rent bortsett fra den åpenbare forskjellen med elmotor, batteripakken, medbragt lader og inverter, har blant annet bilen fått nye støtfangere og er dermed blitt noe lengre enn den opprinnelige minimumsbegrensningen. 
Og så er bilen høy, har lang akselavstand og svært god plassutnyttelse. 
Ytre dimensjoner er 347,5 centimeter i lengden, 147,5 centimeter i bredden og 161 centimeter i høyden. 

Attraktivt priset 

For Mitsubishi, er Norge et marked de ser på som svært interessant, tross det svært lave volumet biler som selges her i landet totalt. 
Mitsubishi treffer nemlig spesielt godt her i landet med en del av sine produkter, som SUVene Outlander og ASX - og nå med elbilen i-MiEV. 
Ikke bare fordi i-MiEV er en trivelig krabat, men også fordi elbiler her i landet nyter godt av en rekke fantastiske fordeler (som du kan lese om her), men også fordi prisingen relativt sett er særdeles attraktiv i forhold til hva tilfellet er i andre land. 
240.000 kroner fullt utstyrt må sies å være en god pris, med tanke på at elbiler tross alt fortsatt er langt dyrere enn bensin/dieselkjøretøyer grunnet fortsatt lave produksjonsvolumer. 
(Vi kan nevne at i Sverige, hvor store familiestasjonsvogner selger for under 300.000 kroner, koster denne lille elbilen over 360.000 kroner (riktignok svenske, men allikevel...) 

For å illustrere viktigheten av lille Norge for Mitsubishi når det gjelder bilen, fikk vi opplyst under lanseringen i Paris at 320 kontrakter på denne bilen (inklusive 53 demobiler) er undertegnet siden 23. august her i landet. 
De 100 første er på vei til Norge. 
Importøren regner med å selge minst 600 biler i 2011. 
