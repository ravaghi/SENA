Ani DiFranco: «Knuckle Down»
(Righteous Babe Records) 

Identitet, særpreg og flotte sanger. 

Ikke hørt om Ani DiFranco, sier du? 
Vel, da skal du vite at «Knuckle Down» er album nummer atten fra en strålende kvinnelig artist som fortjener et virkelig stort publikum. 

Ani DiFranco handler om identitet. 
Hun er blitt et begrep på selvstendighet og standhaftighet. 
Hun er 34 år gammel, kommer fra Buffalo og er en hard kvinneforkjemper og åpent biseksuell. 

DiFranco er en strålende sanger og fremragende gitarist som turnerer utrettelig. 
«Knuckle Down» er full av intense og personlige sanger som er relativt melodiøse, enkle i snittet og nokså rocka - i motsetning til alle jazz-passasjene på hennes forrige album «Educated Guess». 

Hver gang jeg hører DiFranco, slår det meg hvor distinkt og original hun er sammenlignet med det aller meste av dagens kvinnelige artister. 
Om noen har funnet sin egen stemme, er det denne urbane folksangeren som er påvirket av navn som Woody Guthrie, Phil Ochs og Joni Mitchell. 

«Knuckle Down» er rustikt, røft, intimt, lyrisk, særegent og spekket med flotte sanger. 

Ani DiFranco. 
Si navnet hennes tre ganger og kom deg til nærmeste platebutikk! 

ESPEN A. HANSEN 
