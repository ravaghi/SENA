Life In a Fishbowl
Engasjerende islandsk sosialrealisme. 

Island før finanskrisa er arenaen for filmen Life In a Fishbowl, der tre historier flettes sammen med frampek til landets kommende vansker. 

Det er et grått drama med velskrevet dialog og solid skuespill. 
Regissør Baldvin Zophoníasson tegner et troverdig og nyansert bilde av det islandske samfunnet, sett fra tre ulike vinkler. 

Filmen engasjerer og berører mer enn godt nok til å rettferdiggjøre et kinobesøk for den som måtte være interessert i islandsk samtidsdrama. 

Aner konturene av finanskollapsen 

Tittelen leker med det faktum at Island er et lite samfunn der små endringer merkes overalt. 
Året er 2006, og vi aner konturene av finanskollapsen som snart skal ramme dem. 

Vi møter den unge mora Eik (Hera Hilmarsdóttir) som jobber i barnehage, men prostituerer seg på si. 
Forfatteren Móri (Þorsteinn Bachmann) er alkoholisert etter å ha bli rammet av en tragedie. 

Fotballspilleren Sölvi (Thor Kristjansson) jobber seg opp i en bank. 
Livene deres skal etter hvert tvinnes i hverandre på ulike vis, og med ulike konsekvenser. 

Filmen viser hvordan vanlige menneskers liv blir påvirket av hensynsløst pengejag. 
Hvordan dette styrer deres valg og hvilke konsekvenser det får. 

Hvordan dømmekraft glipper, prinsipper forvitrer og menneskesyn endres. 
Spesielt gjelder dette Sölvis historie, men vi ser også hvordan Eik og Móri preges av det pågående pengejaget på Island. 

Filmen viser godt og effektivt hvordan ingen samfunnslag er helt immune mot endringene landet går igjennom. 

Interessante figurer 

Filmen har antagelig ikke hatt verdens største budsjett, men det merkes kun på én ting. 

En reise til Orlando, Florida står sentralt i historien, men det er smertelig åpenbart at filmproduksjonen aldri har satt sin fot på amerikansk jord, men har i stedet filmet i sør-Europa. 

Hvorfor kunne ikke manuset blitt omskrevet deretter? 
Dette er ikke verdens største detalj, men irriterende nok til at man legger godt merke til det og blir tatt litt ut av historien. 

Hovedrollene spilles godt av Hera Hilmarsdóttir (kjent under navnet Hera Hilmar fra TV-serien Da Vinci's Demons), Þorsteinn Bachmann (Dypet) og Thor Kristjansson (Dracula Untold). 

Eik fremstår som en ung mor som gjør det hun må for å få økonomien til å gå rundt. 
Móri er hard på flaska, men har ingen selvmedlidenhet. 
Sölvi blendes av ny rikdom og mister dermed noe av seg selv. 

Det er interessante figurer i en spennende utforskning av islandsk samfunnsstemning i nær fortid 
