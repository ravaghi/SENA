Ta «24»-regien
«24: The Game» er en trofast overføring av det nervebitende TV-konseptet. 
Men hvordan er det når du selv tar regien? 

For å ta det positive først, og det er definitivt flere positive ting å ta tak i her: 

Når Sony nå har laget spill av den svært populære TV-serien «24», har de fått til det aller viktigste. 
«24: The Game» klarer å formidle i alle fall deler av den lett klaustrofobiske, oppjagede og intense stemningen vi kjenner så godt fra TV-skjermen. 

Kampen mot terrorister og klokken støttes opp av skuespillerne fra serien, som makter å levere en intensitet og nerve vi ikke akkurat er bortskjemte med på spillfronten. 

Du får styre flere av rollene selv, først og fremst Jack Bauer (Kiefer Sutherland), og når du skyter terrorister, desarmerer bomber, hacker deg gjennom låste dører, raser avgårde i trafikken eller forhører mistenkte, føles det svært ofte som om du ER i serien. 

Og det er naturligvis en bra ting i et spill som først og fremst skal appellere til «24»-fansen. 

Men «24: The Game» har et par svin på skogen også: 

En ting er bilkjøringen, som er hårreisende kjip, og andre småelementer som ikke helt fungerer som de bør. 
Det blir mer rusk i et maskineri som ellers flyter bra. 

Det ene store problemet «24: The Game» har er at det aldri kommer i nærheten av den nøye kalkulerte og millimeter-regisserte nerven fra TV-serien. 
Når man selv tar styringen og kan prøve og feile som man vil, blir den overhengende faren noe mindre overhengende, for å si det sånn. 

Det er i tillegg mindre fokus på mellommenneskelig drama her enn det er i TV-serien, mindre såpeopera, på en måte. 
Og da mister konseptet et viktig element, et element som i TV-serien gir terroristjakten et menneskelig og personlig ansikt. 

Det hele blir altså litt mekanisk. 
Det trykkes på alle de riktige knappene, men følelsregisteret det spilles på er mer begrenset. 
Når knappene trykkes på, brukes det heller ikke særlig mye kraft - det er langt mellom «wow!»-øyeblikkene, og når døgnet (som forøvrig tar rundt 10 timer) er over, går spillet i glemmeboka rimelig raskt. 

Er du stor fan av TV-serien, er det lett å anbefale «24: The Game». 
Historien er god, skuespillerne likeså og innimellom er det riktig så spennende. 

Men TV-serien er klart bedre enn spillet. 

PS! 
«24: The Game» er kun ute på PlayStation 2, og kommer ikke ut på noen andre plattformer. 
