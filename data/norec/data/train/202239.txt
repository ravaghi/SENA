Kia Soul er bilen amerikanerne elsker
Men hva vil trauste nordmenn si? 

I serien pretensiøse bilnavn er vi denne gang kommet til Kia Soul. 
Soul er engelsk for sjel, og en sjel er den udødelige essensen av et levende vesen. 
Sånn kort og enkelt fortalt … 

Men Soul kan jo være så mye mer, blant annet kan det referere til musikksjangeren soul. 
En musikkform som oppsto i det afro-amerikanske miljøet på 50- og 60-tall, med elementer fra gospel, blues og jazz. 

Postmann Pat 

Idet jeg legger ut på veien i en KIA Soul med utstyrsnivået Active, og en 1,6-liters diesel på 128 hk under panseret, vet jeg ikke helt om jeg tenker på essensen av et udødelig vesen eller en svart musikkform. 

Vel, i KIAs brosjyre står det uansett ordrett: 
En bil med sjel. 
Akkurat det vet jeg ikke helt om jeg kan stå inne for, men KIA Soul har særpreg. 
Designet er både litt Postmann Pat-kasseaktig, samtidig som det er friskt og nerdete på samme tid. 

Ikke en bil for alle altså, men et morsomt alternativ for den som tør å skille seg ut. 
På innsiden ser Soul overraskende bra ut. 
Dette er tross alt en bil som starter på 229.900 kroner, så det er begrenset hva man kan forvente. 
Kollega Knut Moberg skrev litt om forventninger tidligere i år. 

Testbilen er en Active (det nest høyeste utstyrsnivået) med 6-trinns manuell kasse til 269.900 kroner. 
Det betyr en rimelig velutstyrt bil (i forhold til prisen), med en del kule detaljer og et generelt bra nivå på såkalt opplevd kvalitet. 

Rave-party i tunnel 

Sirkelformer dominerer det visuelle uttrykket (visstnok inspirert av lydbølger), samtidig som det hele er velorganisert og logisk lagt opp. 
Mest spesielt er ventilasjonsdysene på dashbordet som er utstyrt med såkalte «svevende» diskanthøyttalerne på dashbordet. 

I dørene er det store runde høyttalere, som man kan justere farge på med et betjeningshjul. 
På lyse sommerdager har ikke dette stort for seg, men i Rælingstunnelen slår jeg til og justerer vilt med farger fram og tilbake. 
Dessverre blir dette den eneste gangen jeg får det til, for neste gang jeg er i tunnelen, får jeg ikke fram noe lys uansett hvordan jeg vrir og vender på betjeningshjulet. 

Utstyr 

For øvrig skal lyset i disse høyttalerne pulsere i takt med musikken du spiller på lydanlegget. 
Dessverre er det ikke mulig å spille CD-plater på anlegget, så det ble ikke til at jeg kunne prøve det sammen med lyspulsering heller. 

Active byr på Bluetooth, oppvarmet ratt, parkeringssensor bak, ryggekamera og skinntrukket multifunksjonsratt som noen av de mest åpenbare mulighetene i forhold til den vanlige Classic-pakken. 

Enkel og ukomplisert 

Man sitter greit, på en høyreist måte som passer bilens visuelle uttrykk. 
Baksetene er gode for voksne personer, men er ikke så praktiske og finurlige som man kunne ønske. 
Her er det ikke seter å skyve fram og tilbake, og setene foldes ned i en tradisjonell 60/40-løsning. 
Men det er setevarme bak, og det å stige inn og ut av bilen er enkelt takket være bakdører som åpner seg på vidt gap. 

Bagasjerommet er 354 liter, og innlasting er enkelt. 
Slår du ned baksetene har du 1367 liter til rådighet. 

Selve kjøreopplevelsen er enkel og ukomplisert. 
Fjæring, styring og kjøreegenskaper generelt er helt på det jevne, og det hele er godt støyisolert. 
Pusher du på får du en jevn understyring som du forventer av en forhjulsdrevet bil av denne typen. 

Elektrisk Soul 

Dieselmotoren på 1,6-liter er litt raklete på tomgang, men når man kjører er ikke det noe tema lenger. 
Til å være en firesylindret liten diesel på 1,6-liter er ikke CO2-utslippet på 125 gram/km særlig imponerende, og denne verdien øker til voldsomme 150 gram/km hvis man velger automat. 

Motoren har en jevn og fin momentkurve, med et maksimalt dreiemoment på 260 
Nm fra 1900 til 2750 omdreininger. 
0-100 går unna på 11,2 sekunder, mens toppfarten er 180 km/t. 
Tilhengervekt er 1300 kilo. 

På det tidspunket var ikke bilen offisiell, men kort tid etterpå kom bekreftelsen. 
Da var det foretatt enkelte forandringer, som vi skrev om. 

Spenstige fargevalg 

Det eneste ekstrautstyret på testbilen var lakkjobben som koster 5900 kroner. 
Akkurat det med lakk er faktisk hakket mer viktig på Soul enn med andre biler, fordi den har såpass mange stilige fargevalg og fargekombinasjoner å velge mellom. 

Farger som Mustard (sennepsgul), Acid Green (syregrønn) og Inferno Red (infernorød) vitner om en bil som ønsker å nå en annen målgruppe enn den typiske Passat/Avensis-kunden. 
I tillegg kan fargene kombineres, og Clear White med Inferno Red takparti er ganske så sprek rent visuelt. 

Her er vi også inne på selve kjernen med bilen. 
KIA Soul konkurrerer mot biler som Nissan Juke, Renault Captur og Fiat 500L. 
Alle sammen maskiner som skiller seg litt ut fra mengden på hver sin måte, og alle sammen er beregnet for kunder som søker noe annet enn den store trauste A4-mengden. 

Syv års garanti 

Skulle jeg velge mellom en av de fire bilene, kunne jeg for så vidt godt ha valgt KIA Soul. 
Den er minst like god som Renault Captur (og mye bedre enn Fiat 500L), men når kanskje ikke helt opp til Nissan Juke. 
På den andre siden kan ikke Juke slå i bordet med syv års garanti. 
Det kan Soul. 

Navnet er kanskje pretensiøst, men Soul er en morsom og litt annerledes bil som du blir glad i. 
Dessuten er kanskje ikke navnet så alvorlig ment heller. 
En forklaring jeg har hørt er at Soul er et litt morsomt ordspill på hovedstaden Seoul. 

Som konklusjon får jeg si at KIA Soul er en morsom og litt annerledes bil som skiller seg ut fra mengden. 
Om den har sjel, får andre enn meg avgjøre. 
