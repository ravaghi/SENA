La Roux:«La Roux» 

(Polydor/Universal) 

Det er noe veldig hverdagslig over britiske Elly Jacksons intense, lyse stemme, akkurat som om nabojenta sitter på trappen og synger - og det er en god ting. 

Den androgyne, synthspillende vokalisten samarbeider med produsenten Ben Langmaid - og sammen utgjør de La Roux. 
Dette er dansbar, fengende og pulserende synthpop, som gir vibber til åttitallet. 
Litt Eurythmics, noe tidlig Madonna - men likevel bøttevis med identitet. 
I en sjanger som fort kan bli anmassende og intetsigende, har teamet klart å gjøre det minimalistiske soundet til noe mer intelligent og innholdsrikt, ved hjelp av gode tekster og fengende melodier. 
De toner det også ned med et par myke popballader innimellom, som for eksempel vakre «Armour Love». 
Ellers er singelen «In For The Kill» den sterkeste låten, den gir faktisk akutt dansefot. 

Soundtracket til sommerens vorspiel skal definitivt også inneholde «Tigerlily», «Quicksand» og «I'm Not Your Toy». 
Vi kommer til å høre mye fra La Roux i månedene som kommer. 
Jeg nynner allerede. 

ANBEFALTE KJØP: 
«In For The Kill», «Quicksand», «I'm Not Your Toy», «Tigerlily», «Armour Love» 
