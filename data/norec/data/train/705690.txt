BOK:Fra frokostkrangel til trafikkulykke 

Dyktig tekstkonstruktør med uanstrengt språk uten mothaker. 

Heidi Linde: 
Talte dager. 
Roman. 
285 sider. 
Gyldendal. 

Det hender man støter på velkomponerte tekster der den språklige flyten er upåklagelig uten at man som leser lar seg rive med eller overrumple i særlig grad. 
For meg er den sjette voksenromanen til Heidi Linde (f. 1973) et eksempel på nettopp dette. 

Det dreier seg om en målbevisst montert kollektivskildring der handlingen utspiller seg i bygder rundt Sognefjorden (Vik, Lærdal) i løpet av en ukes tid, men hvor minner og tilbakeblikk avdekker viktige episoder i hovedaktørenes fortid. 
Effektivt veksler synsvinkelen mellom et knippe realistisk utformete romankarakterer av begge kjønn og i ulik alder. 
Heidi Linde er en leservennlig forteller som vet hva hun holder på med, og som unngår å snuble i svingene. 

Både romantittelen «Talte dager» og tekstens epigraf, med åpningslinjen «Alla ska i jorden», signaliserer at «døden» er et hovedtema i fortellingen. 

Det hele starter med en heftig frokostkrangel mellom den 46-årige lærerinnen og trebarnsmora Liv Karin og hennes tenåringsdatter Kaja, for så å toppe seg i en trafikkulykke 260 sider seinere. 
Der peker «et par tynne, plommefargede støvletter i skinn» tilbake på nettopp det hverdagslige, famøse familiedramaet som finner sted innledningsvis, en scene som avrundes gjennom fortellerens litt for bastante varsel om at den gjensidige, aggressive mor-datter-kjeftingen rommer «de aller siste ordene de noensinne skal si til hverandre.» 

Portrettet av Liv Karin framstår for øvrig som mer nyansert og overbevisende enn det av Kaja, uten at vi på noe punkt kan si at psykologien skurrer. 
Ellers møter vi Ingeborg, en hjemvendt, fengselsansatt student som skal skrive en masteroppgave i sosialantropologi, Jonas, en ung lege som har fått fyken av kjæresten og flykter fra legevakten i Oslo, mobbeofferet Lykke, den dyslektiske fangen Ivan – sentrale deltakere i et drama knyttet til familie, kjærlighet, lengsel og savn, sjalusi, utroskap, uønsket graviditet, løgner og fortielser, brå død og kampen for å få kontroll over egen sorg, egne følelser, eget liv. 

Dessverre skjer oppnøstingen av skjulte forbindelser mellom ulike karakterer ofte i et så friksjonsfritt, velmodulert språk, uten overrumplende vendinger på handlingsplanet, at man tidvis lengter etter verbale mothaker som kunne ha røsket opp i en litt for kontrollert tekst og gjort den mer utfordrende. 

LES FLERE BOKANMELDELSER: 
