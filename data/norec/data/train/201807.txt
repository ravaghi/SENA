Opel Corsa oppgradert
Frankfurt (DinSide Motor): 
De som synes denne bilen er veldig lik dagens, har et poeng. 
Det er under skallet forandringene har foregått. 

Opel er inne i sin fjerde generasjon av Corsa, og det er nå på tide med en oppgradering. 
Dagens modell kom i 2006 og Opel har tatt tak i flere ting. 

Opel har i første omgang gjort en del med motorene, som nå bruker mindre og leverer mer effekt. 
Det kommer vi mer tilbake til etter hvert. 
Corsa kommer fortsatt i to varianter, som er tre- og femdørs kombi. 
Den kan også leveres med utstyr som vi vanligvis forbinder med større og mer kostbare biler. 
Opel trekker frem svingbare lys, varme i rattet, uttrekkbar sykkelholder og panorama soltak. 

Opel har også jobbet med kjøreegenskaper og komfort. 
Både dempere, fjæring og stabilisatorstag er oppgradert. 
Den elektriske servostyringen skal nå gi bedre tilbakmeldinger, og styringen skal være mer presis. 

Lavere utslipp 

I likhet med de fleste andre jobber også Opel med å redusere forbruket, og det har også skjedd her. 
Corsa 1.3 CDTI ecoFLEX leverer nå 95 hestekrefter og har et dreiemoment på 190 newtonmeter. 
Vi så egentlig frem til å kjøre denne, men surr i arrangementet gjorde at disse bilene forsvant og ble borte. 
Vi tror derimot at dette er nok effekt i en Corsa. 
Forbruket på denne modellen er oppgitt til 0,37 liter per mil. 
Dette resulterer i et CO2-utslipp på 98 gram (3-dørs). 
Femdørsmodellen havner på 99 gram per kilometer. 

Den dieselmotoren vi fikk kjøre kommer ikke til Norge. 
Den heter 1.7 CDTi og er en 1,7-liters motor som nå er oppgradert til 130 hestekrefter og 300 newtonmeter. 
0 til 100 går da unna på 9,6 sekunder, og vi hadde ikke særlig store problemer med å presse denne opp i 200 kilometer på motorveien. 
Til å være en såpass liten og enkel bil er den overraskende god å kjøre i høy fart. 
Ikke det at det er så viktig for biltypen, men høy fart avslører veldig fort svakheter i konstruksjonen. 
At den klarte seg bra her en god attest. 

Litt svake 

Corsa kommer også med en rekke bensinmotorer. 
Det starter med et tresylindret nurk med 65 hestekrefter og 88 newtonmeter. 
De turte ikke å la oss prøve denne, og det skjønner vi godt. 
Dette går ekstremt sakte, og er kanskje helt på bunnivå av hva en bil kan utstyres med av motorer. 
1,2-literen har vi kjørt, og selv den er i grenseland for hva vi synes er greit. 
Du kommer deg frem, men har ikke krefter til hverken forbikjøringer eller andre kraftkrevende operasjoner. 
Denne yter 85 hestekrefter og 115 newtonmeter. 

Vi kjørte også 1,4-liters bensinmotor med 100 hestekrefter og 115 newtonmeter. 
Den klarer 0 til 100 på 11,9 sekunder, noe som er greit for en småbil som Corsa. 
Den bruker 0,55 liter på mila ved blandet kjøring. 
Bilen oppleves også som greit kjørbar. 

Opel hadde valgt å ha et fokus på lavt forbruk og utslipp, så Corsa GSi med 150 hestekrefter og Corsa OPC med 192 hestekrefter var ikke tilgjengelig. 
Begge disse har en 1,6-liters turbomotor. 

Lettkjørt 

Alt i alt er Opel Corsa en lettkjørt og enkel bil. 
Den er snerten og tar lite plass i trafikkbildet. 
Det vi hadde mest problemer med å venne oss til er at man overhodet ikke ser panseret fra førerplass. 
Dette gjør at det kan være litt vanskelig å bedømme hvor bilen slutter foran. 

Dårlig salg 

Alle småbiler selger relativt dårlig i Norge. 
Toyota Yaris var den mest solgte småbilen i 2009, men bare den 16. mest solgte bilmodellen i Norge. 
Ingen andre småbiler ligger på lista over Norges 20 mest solgte biler. 
Ford Fiesta ligger som nummer 21, Hyundai i20 nummer 27 og Peugeot 207 nummer 30. 

Vi skal ikke si at dette er biler nordmenn ikke vil ha, men salget er forholdsvis lavt med tanke på et dette er praktiske, lettkjørte og rimelige biler. 

Opel Corsa starter på 191.000 kroner for en 1,2-liter med 85 hestekrefter. 
Øker du på til 100 hestekrefter stiger prisen til 229.000 kroner. 
Velger du heller 1.3 CDTI med dieselmotor starter prisen på 202.000 kroner. 
Vi regner 1.3 CDTI som mest attraktiv av disse. 
Alle disse prisene er for femdørs karosseri med laveste utstyrsnivå. 

Corsa kan sammenlignes med nye Polo. 
Polo 1.2 TDI Bluemotion har bare 75 hestekrefter, 20 mindre enn Corsa 1.3 CDTI, og koster 195.000 kroner. 
Polo Bluemotion slipper ut 89 gram CO2 per kilometer. 

Vi skjønner at nordmenn ikke kjøper småbiler. 
De koster for mye. 
Kompaktklassebiler som Golf og Astra, koster bare marginalt mer. 
