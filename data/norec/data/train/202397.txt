MPIO FL100
Hvis du er ute etter en ny musikkspiller til jogge- eller togturen, kan akkurat denne være et alternativ. 
Prisen er menneskelig og funksjonene er mange. 

Markedet for små MP3-spillere er meget trangt, med mange middelmådige og noen interessante produkter. 
Heldigvis kommer det en gang i blant spillere som skiller seg ut, og DigitalWays MPIO FL100 er en slik en. 

Først og fremst er spilleren meget stilig (selv om noen kanskje vil synes den er litt harry), med sølvfarget finish og speilaktig overflate. 

Dessuten er den meget funksjonell. 
Avspilling av MP3- og WMA-filer er en selvfølge, men FL100 har også muligheter for opptak i WAV-format og innebygd radio. 
Men det er heller ikke så nytt - så utviklerne stappet like så godt inn en SD/MMC-kortplass som lar deg utvide minnet ytterligere. 
Alt dette i en bitteliten boks som ikke veier mer enn 50 gram (inkludert batteri). 
Spilleren har 128 MB minne, og finnes også i en 256 MB versjon. 

Gjør en god jobb 

For å overføre musikkfiler til spilleren, kan du enten installere et medfølgende program, eller bare en liten plug-in til Windows Media Player. 
Uansett går det relativt kjapt og smertefritt å få filene over, og det tok ikke lange tiden før vi kunne begynne å høre på musikk. 

For å betjene spilleren brukes en menyknapp og et scrollehjul. 
Menyikonene vises på en LCD-skjerm, og systemet er ganske oversiktlig og enkelt å bruke. 
Du kan velge avspillingsmodi, justere lydkvaliteten og diverse andre innstillinger. 
Spilleren har fem forhåndsdefinerte EQ-valg, og du kan også justere bass- og diskantnivåene selv. 

Radiofunksjonaliteten er faktisk også temmelig bra. 
Spesielt er mottaket bedre enn på andre lignende spillere, selv om den av og til sliter med å finne nok kanaler. 

Lydkvaliteten er god, selv om vi savner litt mer trøkk i bassen. 
De medfølgende øreproppene leverer grei lyd - ikke den beste vi har hørt, men samtidig et par hakk bedre enn hos mange konkurrenter. 

Vårt totale inntrykk er at FL100 er en svært god spiller. 
Den ser bra ut, spiller radio og musikk, kan ta opp lyd og bygges ut med minnekort. 
Alt dette for 1999 kroner - en ganske lav pris for såpass mye funksjonalitet. 
Norsk importør er ITnordic (www.itnordic.com), og produktet selges til forbrukermarkedet gjennom blant annet Xenses.no (www.xenses.no). 
