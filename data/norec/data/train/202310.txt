Klipsch KMC 1
Hvis du trenger en liten tryllekunstner til stua eller festen behøver du ikke se lenger enn dette minianlegget. 

Det er nesten så en tror Klipsch leker med oss, at de gjør dette for å vise seg fram. 
Kanskje satt teknikerne i kantina i lunsjen og snakket hverandre varme, og så er det noen som skal være ekstra breiale og så sier de «hva hvis vi gjorde den enda mindre?» 

«Den» i dette tilfellet er KMC 1s storebror - KMC 3 som vi testet for rundt tre måneder siden, og som gjorde oss mektig imponert. 
Det skyldtes først og fremst at den leverte så utrolig mye og tung lyd til å være såpass liten, så når Klipsch nå har krympet den ned med noen titalls prosent og gitt oss KMC 1, skulle en tro at det meste gikk tapt i krympeprosessen. 

Slik er det ikke. 

Jada, naturligvis har du ikke like mye volum å spille med, og selvfølgelig har du ikke like mye bass. 
Likevel har du fortsatt så utrolig mye av begge deler, spesielt når en tar størrelsen i betraktning. 

KMC 1 er rundt 29 centimeter bred. 
Det er lite. 
KMC 3 er rundt 43 centimeter bred, som vil si at lillebror er rundt 30 prosent mindre. 
På et eller annet vis har altså Klipsch fått dette til å låte langt over okei. 

Men la oss ta noen praktiske detaljer først før vi snakker mer om lyden. 

Bluetooth og USB 

Som med KMC 3 er det også her tre tilkoblingstyper som gjelder. 
Du kan koble til smartmobilen, nettbrettet eller PCen/Macen via Bluetooth, en analog minijack (3.5 millimeterplugg) for å spille av musikken. 

Lydkvaliteten hemmes ikke ved Bluetooth-tilkobling, og du kan sende ukomprimerte lydfiler til enheten uten at lydkvaliten forringes. 
Lydpuristene vil vri og vrenge på seg hvis du bruker en analog minijack-kabel. 
Det er ikke så farlig, vi snakker et minianlegg her, ikke et hifi-anlegg til 49.000 kroner. 

Som med storebror KMC 3, er også KMC 1 både batteri- og nettstrømdreven. 
Batteridelen er imidlertid kraftig forbedret, i den forstand at det nå er et oppladbart batteri på innsiden som gjelder, og ikke åtte kjempestore batterier som på KMC 3. 
En lading skal holde i rundt åtte timer med volumet satt til maks, noe som er mer enn nok til en lang strandtur eller en relativt lang hyttefest. 
Demper du deg skal den klare så mye som 26 timer på én lading. 

Du kan for øvrig lade mobiler eller nettbrett via KMC 1s USB-port. 
Denne kan ikke brukes til musikkavspilling. 

Et par negative ting 

Som vi var inne på i KMC 3-testen er vi ikke like glad i Bluetooth som vi er i for eksempel AirPlay. 
Fordelen er riktignok at alle mobil- og nettbrettbrukere kan bruke en Bluetooh-tilkobling, men ulempen er at rekkevidden er merkbart dårligere enn på Airplay. 

Du skal ikke bevege deg så veldig langt bort fra KMC 1 med mobilen før du merker at lyden begynner å falle ut, og vi synes heller ikke at vekslingen mellom for eksempel mobil, nettbrett og Mac er like smertefri som hos Apples trådløse streamingalternativ. 

Vi har også hatt noen småproblemer med at filer med høy bitrate i korte, fåtallige øyeblikk enten gjør at lyden faller ut et kvart sekund, eller at det kommer små ulyder med like lang varighet. 
Det skyldes garantert problemer med overføringen, men ettersom vi har hatt ørlite problemer med Bluetooth-overføring tidligere, og dessuten har endel andre trådløssignaler i huset, er vi usikre på om det vår forbindelse det er noe galt med, eller KMC 1 som sliter. 

Lydnivået er på visse typer musikk litt beskjedent, og av en eller annen grunn klarer vi ikke få like høy lyd i boksen når vi spiller av musikk via iPhone som vi gjør via Macen. 
Vi liker fortsatt heller ikke knappebetjeningen på toppen av boksen, de gir rett og slett ikke god nok tilbakemelding til fingrene når en trykker på dem. 

Mer om lyden 

De som har lest innledningen har forlengst forstått at vi er ganske fornøyd med lyden. 
Nei, vi er veldig fornøyd med lyden. 

Det er nok en gang utrolig at det går an å presse så mye lyd ut av en så liten boks (og denne boksen er virkelig liten), og, ikke minst, at det finnes så mye bass å hente ut av den. 
Vi har nok en gang utsatt den forskremte lille fyren for noe av den mest basstunge musikken vi vet om, og selv om en av naturlige årsaker ikke når like langt ned i frekvensene som i en KMC 3, er det fortsatt særdeles imponerende. 

Plasseringen kan ha betydning for hvordan du opplever lyden. 
Vi var ikke like fornøyd med boksen på kjøkkenet som vi var da den sto i stua, så KMC 1 har godt av litt luft under vingene for å virkelig yte godt - noe som for så vidt gjelder de fleste lydprodukter. 

Beskjeden stereo-effekt 

Stereoperspektivet lider også av at boksen ikke er bredere enn snaue 30 centimeter, men, igjen, setter du den i stua eller et annet stort rom vil du faktisk kunne skille venstre og høyre kanal fra hverandre for en slags stereo-i-miniatyr-effekt. 
Enkelte frekvenser egner seg bedre for stereospredning enn andre, og spesielt øvre mellomtone og diskanten gjør seg bra i liksom-stereo på KMC 1. 

Vi har prøvekjørt en rekke ulike sjangere, og KMC 1 trives med det meste. 
KMC 3 ble av enkelte anmeldere framstilt som en slags moroboks, som liker seg best med partymusikk og charterfeber-dance, men det er vi ikke enig i. 
Det samme gjelder KMC 1. Til og med en av våre guilty pleasures - pling plong-musikk - gjør seg mer enn bra nok på denne minihøyttaleren, og gamliser som Pink Floyd klarer seg utmerket. 

Også på lavere volum er lydkvaliteten svært god, gitt arbeidstbetingelsene til boksen. 
Enkelte lydprodukter klarer ikke beholde frekvensbalansen når volumet senkes, for eksempel ved at bassen oppleves som lavere enn resten av lydbildet, men her er altså ikke det noe problem. 

Konklusjon 

Prisen på KMC 1 er i våre øyne litt for høy. 
Veiledende ligger den på 2.395 kroner, som er usle 600 kroner mindre enn KMC 3. Står valget mellom disse to, er valget enkelt: 
Da går du for den største og dyreste. 
Den har best lyd, og den er verdt de 600 kronene ekstra. 

Er derimot plass, bærbarhet og oppladbare batterier et must gjør du på ingen måte noe dårlig kjøp med KMC 1 - du gjør bare et mindre kjøp. 
Med denne størrelsen og den lyden klistrer vi nok en gang opp et anbefalt-stempel på et bærbart Klipsch-produkt. 
