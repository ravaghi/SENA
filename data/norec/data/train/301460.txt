Lidenskapens pris
Sobre «Med åpne øyne» bekrefter antagelsen om at Jerusalem er et ugreit sted å være homofil 

|||FILM: 
Samme hvor man måtte bo i verden, er det vel slik at i øyeblikket man innser at man tiltrekkes av én av samme kjønn, forstår man også at livet vil bli vanskeligere enn for dem hvis seksualitet faller innenfor det heteronormative. 
Likevel er det ortodokse jødiske miljøet i Jerusalem trolig et av de mer ugjestmilde klimaene for homofil romantikk. 

Dog tar det ikke lang tid fra unge, velbygde Ezri (Ran Danker) banker på døren til slakterbutikken hans og ber om jobb og husly, til familiefaren Aaron (Zohar Strauss) kjenner en ny lengsel kile i magen. 

«Brokeback Mountain» 

«Med åpne øyne» er en slags israelsk «Brokeback Mountain», en sober og sofistikert dramafilm. 
Med dempet stemme og rene bilder der hvitt og sort er de dominerende fargene, lykkes debutregissør Haim Tabakman med å fange både en sensuell glød og et desperat intrigespill under overflaten. 
Heldigvis sniker han seg ikke inn på snarveier som å fremstille de religiøse autoritetene som ondsinnede og undertrykkende. 

Snarere minner «Med åpne øyne» om andre forbudte kjærlighetshistorier i lukkede miljøer, som «Uskyldens tid», der de forelskede gir seg tankeløst hen til lidenskapen, mens aktørene rundt dem, som er meget klar over avartene av menneskelig begjær selv om de aldri snakker om dem, gjør de nødvendige grep i det stille for å hindre skandalen før den er et faktum. 
Rollen Aarons fromme kone Rivka (Tinkerbell) spiller i dramaet, er gåtefull og interessant. 

Kvalitetsbevisst 

Det er nesten underlig at «Med åpne øyne» har fått kinodistribusjon i Norge. 
Filmen er kulturelt uhyre spesifikk, i den grad at den for mange nok ikke vil føles relevant. 
Men den er klartenkt og kvalitetsbevisst i alle ledd, samtidig som den er åpen og forståelsesfull overfor det udefinerbare og emosjonelle som uten forvarsel kan gripe tak i den som minst venter det. 
