Svelger en pop-pille
Pete Molinari kan trekke slektstråder til Egypt, Malta og Italia, men er født og oppvokst i Chatham i engelske Kent. 
I tillegg har han tilbrakt et par år i USA for å følge i mestrenes fotspor. 
I Molinaris tilfelle betyr dette forbilder som Woody Guthrie, Phil Ochs, Bob Dylan, Hank Williams og Leadbelly. 

Han debuterte i 2006 med "Walking off the map". 
På sitt fjerde album tøyer han grensene mot pop og besøkes av travle Dan Auerbach (Black Keys) og erfarne Barrie Cadogan. 
Sistnevnte har turnert med Primal Scream, og åpningskuttet "Hang my head in shame" høres ikke helt fremmed ut i den sammenheng. 
"Evangeline" har drypp av Kinks, og vakre "What I am I am" lyder som en krysning av Everly Brothers og George Harrison. 
En plate som varsler at sommeren banker på døra. 

Beste spor: 
"I got it all indeed", "What I am I am", "Dear Marie", "Mighty son of Abraham". 
