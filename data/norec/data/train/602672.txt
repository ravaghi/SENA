Neil Youngs gode intensjoner
Igjen har Neil Young satt seg fore å redde verden med middelmådig musikk. 

ROCK Neil Young + Promise of the Real "The Visitor" (Reprise/Warner) 

Neil Young lar seg fyre opp av Donald Trump og er bekymret for hva vi gjør med miljøet. 
Men han tror på kjærligheten, da. 
De som ikke fikk med seg budskapet på plater som "Greendale" (2003), "Living with War" (2006) og "The Monsanto Years" (2015), får det nok en gang banket inn på "The Visitor". 

Nå er det i og for seg hjertevarmende at den gamle hippien bryr seg så mye om planeten barnebarna hans skal arve. 
Problemet er bare at han, som jo er en av rockens største låtskrivere, ikke lenger tar seg tid til å skrive låter. 

Youngs andre studioalbum laget i samarbeid med Promise of the Real, bandet som blant andre teller Willie Nelsons sønner Lukas og Micah, er nok en samling resirkulerte riff, skisseaktige melodier og tekster som har mer til felles med kommentarfeltskriverier enn lyrikk. 

Lyden av skurregitaren hans kan fremdeles sende frydefulle ilinger nedover ryggraden. 
Og i Promise of the Real har han funnet et backingband med akkurat passe løs snipp. 
Men hvis Neil Young virkelig vil inspirere oss alle til å skape en bedre verden, er han nødt til å komme opp med noe adskillig sterkere enn disse ti banale, skjødesløse låtene. 
