Et annet Norge
Drama 

Norge 2014 

Regi: 
Hisham Zaman 

Skuespillere: 
Ivan Anderson, Ali Bag Salimi, Nazmi Kirik, Hassan Dimirci, Amin Sentorzade, Zheer Durhan, Raouf Saraj 

Manus: Hisham Zaman, Mehmet Aktas 

Aldersgrense: 
11 år 

Egnethet: 
Ungdom/Voksen 

"Brev til kongen" tar oss med til et Norge hvor knapt noen snakker norsk. 
Vi følger en brokete gjeng fra et landsens asylmottak på dagstur til Oslo. 
Alle har sitt å utrette i løpet av timene de har til rådighet. 
Akhbar har penger utestående hos en tidligere arbeidsgiver. 
Beritan har noe å hevne. 
Zirek har skaffet seg en date via nettet. 
82 år gamle Mirza har skrevet brev til kongen i et siste forsøk på å komme seg hjem til Irak. 

Tematikken er videreført fra regissør Hisham Zamans første spillefilm, prisbelønte "Før snøen faller" fra 2012. 
Det handler om noe så grunnleggende som at folk ikke er annet enn folk. 
Selv de som prøver å skape seg et liv helt i ytterkantene av samfunnet har de samme behovene og drømmene som alle andre. 
Zaman lar oss bli kjent med noen av dem. 

Han tar oss også med til steder de færreste "etnisk norske" har sett innsiden av: et asylmottak, en moské, en kurdisk herreklubb, kjøkkenet i en kebabsjappe. 
Alt oppleves svært autentisk. 
Skuespillet er derimot ujevnt – staben består av profesjonelle og amatører om hverandre – og noen av historiene forblir skisseaktige. 
Zaman får likevel sagt mye med begrensede ressurser, både om det dagsaktuelle og det grunnleggende. 
