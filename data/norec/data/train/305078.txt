Prøver seg på popopprykk
Men Ingeborg Selnes er best i løsvekt. 

|||ALBUM: 
Ingeborg Selnes fra Bodø er for lengst plassert på hylla for sympatiske og lovende norske popbekjentskaper. 

Debutalbumet «The Zoo» var like ujevn i prestasjonene som Bodø/Glimt i årets Adeccoliga, men hadde enkeltspor som viste en artist med personlighet, sjarm og popteft. 

Spiller for opprykk 
På «Heartcore» spiller og synger hun for opprykk. 

Hvorvidt det er en fordel eller en ulempe at hun plasserer seg litt mellom stoler både uttrykksmessig og kommersielt får nesten tiden vise. 

Her spenner framtoningen hennes fra yndig, lettbeint popjente et sted mellom «Idol» og en semifinaleplass i norske MGP, til mer substansiell, halvretro og halvkunstnerisk synthpop. 

Fortungt album 
Det er antakelig bare denne anmelders problem at mye av dette, særlig de mer gitarorienterte rocklåtene, minner kraftig om for lengst glemte britpopnavn som Echobelly og Sleeper. 

Det er også et kraftig fortungt album, der Selnes og hennes band spiller samtlige hitkort innledningsvis, hvilket gir «Heartcore» altfor lav nyhetsverdi i andre halvdel. 

Under enhver omstendighet er trippelstarten «I Don't Believe», «I Feel It» og «Open Your Heart» (den med «heart shaped radio»-refrenget) sterk, og Selnes opererer i et felt av popmusikken hvor man med fordel kan handle i løsvekt. 
