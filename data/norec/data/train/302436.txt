Beste Weezer-plata på 15 år?
Endeløs rekke av genuint gode låter. 

||| 
ALBUM: 
Det er bare å si det først som sist: 

«Hurley» er utvilsomt en friskmelding av bandet som trodde de kunne komme unna med harry rapping og hinduhylling ved forrige musikalske korsvei («Raditude»). 

For med skuespiller og kosebamse Jorge Garcia på coveret av sitt åttende studioalbum, er Weezer, rektorene av amerikansk collegerock, på langt nær like lost lenger. 

«Ruling Me» er en klassisk Weezer-låt som, i tillegg til sin rakryggede powerpop-prakt, minner oss om hvorfor vi også digger låtskriveren Rivers Cuomo med tekststrofen «Sweet lady, don't play me/If I am a knob, don't fade me». 

Mens nerdekompis Michael Cera bidrarv - på koring, mandolin og dreielire - til at «Hang On» går inn som et av Weezer-katalogens stolteste øyeblikk. 

Den nærmest endeløse rekken av genuint gode låter utligner dermed effekten den smått enerverende «Where's My Sex?» måtte ha på helhetsinntrykket. 

Men det rokker altså ikke ved at «Hurley» rett og slett er Weezers mest vellykkede album på nesten 15 år. 
