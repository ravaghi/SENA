Kleine Heine og hans svenske kompanjong
En svenske og en moldenser har laget en av årets varmeste bergensplater. 

Tror du på skjebnen? 
At visse ting skjer fordi en eller annen overnaturlig kraft spiller oss et puss, eller at stjernenes posisjoner på en eller annen måte leder oss i bestemte retninger? 
Det er nesten ikke fritt for at man begynner å stusse når to musikere av dette kaliberet ender opp i samme by og skaper søt musikk sammen. 
Den svenske visesangeren Robert Vennström fant for noen år siden tonen med trekkspillvirtuosen Heine Bugge (sannsynligvis mest kjent fra byens jazzmiljø og duoen Polkabjørn & Kleine Heine). 
Sammen har de allerede to album på samvittigheten, der de tolker tekster av ulike poeter, fra Carl Michael Bellman til Erik Blomberg. 
På deres tredje utgivelse møter vi tospannet på sitt mest lekne og elegante til nå – for det meste, vel å merke. 

Vennström & Bugge skriver seg inn i en lang og stolt visetradisjon som ser både bakover og fremover på samme tid. 
Melodiene har vokst frem fra svensk-norsk kyst- og bondekultur, og kjennetegnes av saktmodig, ettertenksom musisering og ærlige tekster. 
De har et skråblikk som kan løfte små hendelser opp og frem, og dermed si noe allmenngyldig om hvem vi mennesker er og hvor vi kommer fra. 
Samtidig vokter de seg vel for å bli i overkant romantiske; dette er små glimt av historier om mennesker som lever her og nå. 

Vennströms tekster er underfundige hverdagsstudier, som små dypdykk ned i viktige trivialiteter: 
«En dag i min faders fotspår, jag går här med vaksamma steg/Staden är inte större än min ficka och det händer att jag känner mig feg». 
Men Vennström er også morsom, særlig når han setter ord på frustrasjon og følelsen av å komme til kort, eller når han beskriver folkesjelen. 

«Til egna barn och andras unger» er ikke like utforskende som forgjengerne «Till Bergen (med Nils Ferlin)» (2016) og «Till det eviga» (2017), men den er noen gode hakk mer spøkefull og inviterende. 
Musikken er for det meste sjarmerende, små viser med sprett i steget. 
Låtene gjør lite ut av seg, men energien, stemningene og følelsene som ligger bak, er til å ta og føle på – hør bare på den svingende «Klipparen», den tilbakelente «Fotbollvals», den duvende «En ny frisyr» og den lengtende «I en dröm». 

Det er imidlertid få overraskelser å spore i arrangementene eller melodilinjene. 
Vennström og Bugge kunne med fordel ha kuttet ut en del dødkjøtt; rundt en tredjedel av de 15 låtene (som for eksempel «Äggtjuven» og «Manniskor jag mött 2») føles nesten overflødige og retningsløse, både når det kommer til musikken og lyrikken. 
Heldigvis har resten av låtene en energi og farge som bare akkurat disse to musikerne kunne gitt dem sammen. 

«Til egna barn och andras unger» er et album for så vel lek og latter som for de stille stunder, som unngår de største ordene, men som likevel makter å påpeke med en hel del sannheter. 
Det er en samling låter som ser deg dypt inn i øynene mens det stiller deg et alvorlig spørsmål, før det legger armen sin rundt deg og løfter hatten i en hilsen til stjernene, som takk for at de fører mennesker sammen. 
