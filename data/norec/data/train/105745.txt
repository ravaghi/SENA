Supre grønnsaker
Green Day virker mer hjemme på landslagsmatten enn Drillos menn. 

De har vært i byen i flere dager allerede, og etter det VG kjenner til tok de smått tilårskomne stadionpunkerne i Green Day en dukkert i Oslofjorden i går. 
De skarve 12 gradene i vannet hadde åpenbart forfriskende effekt; i hvert fall var det et topptent band som stilte på scenen. 

Ikke kommer de skammelig forsinket, ikke kommer de iført svensk flagg; Green Day er utvilsomt det mest sympatiske stadionbandet som har besøkt landet denne uken. 
Samtidig spiller de snutter av «Sweet Child O' Mine» så vel som «Highway To Hell» - muligens for å understreke hvilken liga de selv synes de tilhører nå. 

Som sist de var her haler de hauger av fans opp på scenen for å synge med dem. 
Planlagt og regissert, selvfølgelig, men uhyre effektivt. 
Det er aldri noen tvil om at bandet elsker sine tilhengere, og gir dem valuta for pengene. 
Det er en fryd å se artister som virkelig kan stadionjobbing, og Billie Joe Armstrong er en av verdens beste og mest sjarmerende i faget. 

Det er jovialt og ufarlig, men det er også hjertevarmt og morsomt. 
Og slett ikke uten punch. 

Settet er stappet av megaøyeblikk som «Basket Case», «Holiday» og «21 Guns», mens mindre profilert materiale som «She», «Hitchin' A Ride» og «Welcome To Paradise» også rocker hardt, høyt og bredbent. 

«Let's go fucking crazy!» sier Armstrong, igjen og igjen. 
Og han får viljen sin. 

KONSERT: 
Green Day STED: 
Ullevaal stadion, Oslo PUBLIKUM: ca. 20 000 AKTUELL CD: «21st Century Breakdown» THOMAS TALSETH 
