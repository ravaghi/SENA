Gotye - «Making Mirrors»
Det egentlige åttitallet gjenoppstår. 

Omsider ser det ut til at man har krystet åttitallet tørt for inspirasjon hentet fra de halvt hemmelige og helt kredible kildene. 
Hva gjør man så? 
Jo, da er det bare å gyve løs på den i sin tid svindyrt produserte blockbusterpopen laget av folk som Peter Gabriel, Sting og George Michael - slikt man med letthet lager gratis på gutterommet nå om dagen. 
Australske Wally 
De Backer gjør dette med bravur på sitt andre album under aliaset Gotye. 
Selv når han gjør sekstitallssoul på «I Feel Better» er det et snev av Phil Collins over resultatet. 
Mer enn noe greier han å fange det lumre alvoret som lå i den tilsynelatende overfladiske hitmusikken fra nevnte tiår, også fra ganske glemte navn som Icehouse, China Crisis og Thomas Dolby. 
Retroarbeid av høy klasse, dette. 
BESTE LÅT: 
«Somebody That I Used To Know» THOMAS TALSETH 
