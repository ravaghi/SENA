Lang vei ned
Regi: 
Eric Steel. 
Genre: 
Dokumentar. 
Amerikansk. 

HANDLER OM: 
Golden Gate-broen i San Francisco, California er verdens mest benyttede åsted for selvmord. 
Produsentene av «The Bridge» filmet den sammenhengende i ett år (2004), og viser oss ekte fall til vannet - selvmord som kameramennene ikke kunne avverge. 
Filmen gir oss videre intervjuer med etterlatte, tilfeldige øyenvitner og én mann som overlevde. 

DOM: Ren, rolig dokumentar om «romantikernes valg» av sted å ta sitt eget liv, den brunrøde, vakre broen som forbinder Marin County og San Francisco. 
Filmen diskuterer selvmordet ved hjelp av pårørende snarere enn «eksperter», og prøver ikke å innprente oss at dette utelukkende er en sykelig handling. 

«The Bridge» gir oss flere fortellinger om det som bare kan kalles rasjonelle selvmord, begått etter filosofisk og eksistensiell indre diskusjon: 
Livet blir veid - og funnet for tungt. 
Filmen har også et sterkt intervju med en ung mann som kastet seg utfor, rakk å angre i sekundene før han traff vannet, og overlevde. 
Som kinofilm betraktet, er «The Bridge» selvsagt først og fremst å anbefale til folk som på et eller annet vis er blitt berørt av selvmord. 
Det er ganske mange. 

MORTEN STÅLE NILSEN 
