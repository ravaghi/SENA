Sony Ericsson W810i
Sony Ericsson hadde i fjor en enorm suksess med sin første Walkman-mobil, W800i. 
Nå har oppfølgeren kommet og den imponerer like mye som forløperen. 

I fjor høst slet Sony Ericsson med å levere nok mobiltelefoner til norske butikker. 
Spesielt var det vanskelig å få tak i selskapets første Walkman-mobil, Sony Ericsson W800i. 
En mobiltelefon som ble rost opp i skyene av en samlet kritikerkorps. 

Under CES-messen i Las Vegas i år kunne selskapet dra frem W810i fra ermet, en oppfølger som kunne glede de som ikke hadde den helt store sansen for W800i. 

Klassisk design 

For fjorårets storselger hadde unektelig et relativt spesielt design. 
Den oransje fargen appellerte ikke til alle og det var et ønske i markedet etter en litt mer klassisk modell. 
Dette har selskapet tatt til seg, og W810i kommer i et klassisk sort design. 
Utover dette, er det ikke de helt store forskjellene på mobilene. 
Riktignok er det er par designmessige endringer, som nye navigasjonstaster og en annerledes bakside, men i det store og det hele er dette mer en evolusjon enn en revolusjon. 

Vi kan imidlertid skrive under på at den er sprek. 
Den minner om en sprekere utgave av kameramobilen K750i. 
Som vanlig klarer Sony Ericsson å vri litt ekstra ut av designteamet sitt. 
De oransje elementene lager en helhet i designet som vi synes ser spesielt godt ut. 
Eneste vi kunne ønske var at vi hadde fått et linsedeksel som på K750i. 
Dette var både nyttig og sprekt. 

Flott kamera 

For selv om fokuset på W810i er musikk fungerer denne telefonen også godt som kameramobil. 
Den har et to megapikselkamera som faktisk skal være identisk med det vi finner på K750i, som hittil går for å være et av de aller beste mobilkameraene på markedet. 

Man kan enkelt ta relativt gode bilder med denne mobilen og med mindre man er pirkete kan man faktisk sette de beste bildene i albumet. 
Videokvaliteten er det eneste vi kunne ønske at Sony Ericsson hadde forbedret. 
Både toppmodellen W900i og mange av konkurrentenes modeller har bedre videoopptaksmuligheter. 

Nok en Walkman-vinner 

Allikevel er det lyden som er det viktigste i denne mobilen, og som med alle de andre Walkman-mobilene til Sony Ericsson er lyden i W810i upåklagelig. 
Synkronisering av telefonen er enkelt og med det medfølgende programmet Disc2Phone får man med et program for overføring av musikk. 
Telefonen dukker imidlertid også opp som egen disk på PC-en, noe som gjør overføringen enda enklere ved å dra sangene rett over. 

Man kan koble på et eget hodetelefonsett med vanlig 3,5 mm jack-plugg, noe som er påkrevet for en skikkelig musikkmobil. 
Internminnet i mobilen er kun på 20 megabyte, men W810i har også støtte for minnekort (følger med et 512 MB Memory Stick Duo Pro) så man kan allikevel få lagt over en rekke sanger. 

I tillegg har Sony Ericsson selvsagt bygd inn en FM-radio med RDS-støtte i telefonen og lagt ved kabler for å koble mobilen til stereoanlegget. 
Med denne mobilen har man derfor alle de musikkmulighetene man kan trenge av en MP3-mobil i 2006. 

Mye funksjonalitet 

Selve brukergrensesnittet har Sony Ericsson perfeksjonert over det siste året. 
Det er like brukervennlig som alltid og mulighetene til å la det se spennende ut er noe helt annet enn det vi ser fra andre mobilprodusenter. 

Vi kunne ønske at Sony Ericsson tok i bruk et mer åpent operativsystem i flere av sine mobiltelefoner. 
Allikevel har man i W810 all den funksjonaliteten man forventer i en middels avansert mobiltelefon, med flere nyttige programmer. 
Vi satt blant annet pris på RSS-leseren som følger med. 
Spill er også noe Sony Ericsson har vært flinke til i det siste, og vi har blant annet brukt mye tid på Johnny Crash Does Texas. 

Et element som W800i manglet var muligheten for overføring av data ved høye hastigheter. 
Selv om Sony Ericsson W810i ikke er en 3G-mobil har den allikevel EDGE-støtte, slik at man kan surfe raskt på nettet eller bruke den til å koble en laptop til nettet. 

Hva med logistikken? 

Sony Ericsson har tatt tak i de tingene man kunne klage på med fjorårets suksessmobil og har kommet opp med en ny vinner i Walkman-serien sin. 
Det er ikke snakk om noen billig mobil, men allikevel synes vi ikke at drøye tre tusen kroner er så altfor ille for alt det man faktisk får i denne telefonen. 
Vi kan i hvert fall anbefale Sony Ericsson W810i. 

Nå er faktisk det største spørsmålet hvorvidt Sony Ericsson kan fikse logistikken sin. 
For det er vel ingen tvil om at det kan bli et stort press på mobilbutikkene her i landet fremover og da vil det være veldig uheldig om kundene nok en gang møter tomme hyller. 

Tekniske data for Sony Ericsson W810i 
