Kronikøren har trøytna
BOK: 
Forfattarens slektskrønike i slit, forsaking og lekfolks hardt prøvde gudstru og tilbeding. 

Edvard Hoem: 
Liv andre har levd. 
Roman. 
506 sider. 
Oktober. 

På sine eldre dagar har Edvard Hoem (1949, debut 1969 med ei diktsamling på 54 sider) slått seg på dei store formata. 
Etter fire bind Bjørnsonbiografi på over 2700 sider i åra 2009-2013, kjem nå forvinters det fjerde bindet i slektshistoria hans om eigen familie, «based on a true story», som tok til med «Slåttekar i himmelen» (351 sider) og heldt fram med «Bror din på prærien» (466 sider) og «Land ingen har sett» (413 sider). 

Dette siste bindet er med sine over fem hundre sider det tjukkaste, og tar lesaren fram til forfattarens eigne dagar, i ei soge som begynte med stamfaren til Hoem-familien, Erik Olsen Hoem, fødd i 1814. 
Men den ruvande hovudpersonen som alt rører seg om i dette bindet – der det går i kast og sprang mellom kontinent, verdskrigar, tiår i kamp mot naturen og nedgangstider på prærien, mellom eit stort tal familiemedlemmer på begge sider av Atlanteren, er Eilert Knudtson 1876-1959. 

«Liv andre har levd» opnar med at Eilert, etter 27 år og 2 dagar over there for første gong er tilbake i heimlandet og set fot på gamle tomter. 
Desse første sidene krev mykje konsentrasjon, ikkje fordi dei er litterært krevjande, men fordi dei inneheld ein katalogisk oppramsing av heile halve slekta i Molde og Romsdalen, som nå samlar seg for å helsa på den heimkomne broren, onkelen, osb. 

Herifrå blir Eilert verande hovudpersonen boka igjennom, med to vitjingar på heimetraktane med ein generasjons mellomrom (1927 og 1956) som høgdepunkt i forteljinga om hans strevsame liv på præriane i nord-Amerika. 
I medgang og motgang er Eilert ein ukueleg nybrotsmann og bonde, ein det gror etter, både i barneflokkar og koner, i kyrkja, i uår, i slit, gjennom daude og sorg. 

Det er realistisk og traust. 
«Alt» skal med, men sidan det ikkje er plass til «alt» i noka bok, blir det sjølv hos røynde Hoem mange uelegante sprang og forteljemessige hjelpesteg. 
For å halda fast på alle personane er det sist i boka eit oversyn over eit halvt hundre faktiske namn med ektefellar og etterkomarar, men altså ikkje dei mange tildikta som dei hadde med å gjera gjennom alle sine dagar, år og generasjonar. 

Mens vi held på med store tal: 
Denne krøniken har nå kome i over ein kvart million eksemplar. 
Nå held det. 
Viss då ikkje forfattaren - som skriv seg sjølv inn i slektshistoria ved sin eigen fødsel, då han innpå 5 kilo diger trugar med å ta livet av mora, med desse fire binda også har lagt grunnen til eigen selfie. 
