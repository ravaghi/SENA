Denver TAC-70051
Det er sjelden vi ser så dårlige produkter. 
Heldigvis. 

Nettbrett-feberen herjer, og prisene har blitt presset nedover den siste tiden. 
Veksten hos for for eksempel Elkjøp er på flere hundre prosent de siste to årene. 

I tiden før jul har vi sett flere brukbare brett ned til godt under tusenlappen, vel og merke hvis du klarer deg med 7-tommers skjerm. 

Blant disse brettene er Samsung Galaxy Tab 3, HP Slate 7, Acer Iconia B1 og Andersson ADT 1.0 alle fornuftige kjøp til familiens yngste som skal stifte bekjentskap med nettbrettverdenen for første gang. 

Men det finnes også fallgruber, spesielt hvis du kniper enda noen hundrelapper. 
Det finnes nemlig brett på markedet ned mot 500 kroner. 

Norges billigste? 

I forbindelse med en gjesteopptreden på God Morgen Norge på TV2 tidligere denne uken, hadde jeg med meg flere nettbrett i studio for å gi noen kjappe kjøperåd på 6 minutter. 
Ett av dem var Denver TAC-70051, som ble innkjøpt til anledningen. 
Brettet selges for rundt 500 kroner i blant annet Coop-kjeden, CDON og Teknikmagasinet, og er sannsynligvis Norges billigste nettbrett akkurat nå. 

På bildet i reklameannonen fra Coop vises brettet med et overbevisende klart skjermbilde, og spesifikasjoner som tyder på at her får du svært mye for pengene: 
Android 4.1, 512 MB RAM, frontkamera, 1,2 GHz prosessor og 4 GB lagringsplass som kan utvides med microSD-kort på inntil 32 GB. 
Dette må da være et røverkjøp? 

Etter å ha gjort noen kjappe (eller skal vi heller si langsomme) tester av diverse funksjoner rakk vi å bli så oppgitt og irritert at vi aldri er fristet til å bruke brettet igjen. 
Hør bare her: 

Skjermkvalitet Dårlig skjerm. 
Lav lysstyrke, daffe farger, må betraktes rett forfra, ellers inverteres fargene eller bildet blir kontrastsvakt. 

Selv lette trykk på baksiden av brettet gir bølgeringer i skjermbildet. 
Terningkast 1. 

Respons Elendig respons. 
Man vet ofte ikke om skjermberøringer har blitt registrert eller ikke. 
Det ender gjerne med at man berører ikoner og lenker flere ganger, med tilhørende etterslep og senvirkninger. 
Snur du brettet fra landskapsmodus til stående modus tar det flere sekunder før det reagerer. 
Uholdbart. 
Terningkast 1. 

Ytelse Generelt dårlig ytelse. 
Tar lang tid å starte apper og funksjoner. 
Å bla seg nedover en nettside med mange bilder og grafiske elementer kan være en lidelse, spesielt i Chrome. 
Nok en gang ender mange skjermberøringer i at ingenting skjer, kanskje skjer det noe etter flere sekunder. 
Å kjøre en app i bakgrunnen betyr enda mer sirup. 
Redder en terningkast 2 siden vi etter mye venting klarte å streame film fra Netflix og spille Angry Birds. 

Kamera Nettbrettet har kun ett kamera, men det krever masse lys i rommet for i det hele tatt fange opp noe som helst. 
Vårt selfie egner seg kanskje til en oppfølger av Blair Witch Project eller Ondskapens Hotell? 
Terningkast 1. 

Trådløs rekkevidde 
Vårt sterke trådløse aksesspunkt fra Asus gir oss ofte god dekning i garasjeanlegget til borettslaget, som ligger tvers over hagen og parkeringsplassen. 
Denver-brettet mister kontakten fullstendig i etasjen over aksesspunktet, der selv billige mobiler har full dekning. 
Terningkast 1. 

Konklusjon 

Og der stopper vi denne testen, vi har for mange bedre ting å bruke tiden på nå før jul, men vi har sett mer enn nok til å ikke anbefale dette til noen. 

Nå vil kanskje enkelte si at man ikke kan ha allverdens forventninger til et produkt til 500 kroner. 
Det kan vi være enige i, men dette produkter er så svakt at man sannsynligvis vil ha mer glede av å brette femhundrelappen til et papirfly. 
Det ville gitt langt færre irritasjoner også. 

Spesielt viktig er det å advare mot dette nettbrettet, fordi prisen gjør at mange blir fristet å kjøpe det i julegave til husets yngste. 
Når vi vet hvor bra brett man får for 3-400 kroner ekstra er det dessverre et veldig dårlig valg å gå for Denver TAC-70051. 

Og dessuten: 
For 500 kroner får du mange kule elektronikkprodukter som kommer til å gjøre deg til familiens helt, ikke bare på julekvelden, men også 1. juledag og resten av jula. 

Gir du bort dette nettbrettet er vi redd heltestatusen blir i korteste laget. 

Hvilke 500 kroners-produkter vi tenker på kan du lese mer om førstkommende helgen her på DinSide.no. 
Følg med! 

Denver TAC-70051 
