Har tida løpt fra agentene Mulder og Scully?
«X-files» er tilbake. 

Hollywoods ustanselige forsøk på å spise sin egen hale og relansere gamle suksesshistorier er en blandet glede. 
I beste fall blir de en friksjonsløs nostalgitripp ment å vekke trygge barndomsminner i en forvirrende verden. 
Kun unntaksvis («Twin Peaks: The Return», «The Last Jedi») fører de originalkonseptet inn i en ny tid, dekonstruerer og viderefører i stedet for å imitere. 

Sesong 11 av nittitallsgiganten «X-Files» presterer å være både håpløst utdatert og tidvis overraskende fornyende. 
På overflaten er det meste som før: 
FBI-agentene Mulder og Scully etterforsker paranormale fenomener, trues konstant av nedleggelse, og prøver å nøste opp den gordiske knuten av en intergalaktisk konspirasjonsspagetti som noen skumle, sigarettrøykende bakmenn (og, muligens, bakromsvesener) insisterer på at de har full oversikt over. 
I tillegg er selvsagt jordas undergang nært forestående, et forsvunnet barn må lokaliseres, og noen er muligens døende av en fæl, menneskeskapt pest. 
Hater når det skjer. 

Nusselig konspirasjonsteoretiker 

Episodene som tar for seg dette overordnede konspi-plottet er høyst middelmådige. 
Hovedintrigen er nå så innviklet at den er nærmest uforståelig, og det heler er slapt skrevet, spilt og produsert. 
Men mest påtrengende er at tiden har løpt fra den nusselige konspirasjonsteoretikeren som ser statlig forræderi overalt. 
Siden sist «X-Files» var på har disse teoriene blitt mainstream, de har ført en despot inn i Det hvite hus, resultert i dødelige terroraksjoner, og brakt oss på randen av en sivilisasjonskrig. 
Det er følgelig litt vanskeligere å heie på Mulder og følge resonnementene hans uten å få en litt emmen smak i munnen, og seriens manglende vilje til å gå inn i vår tid begynner å bli et problem. 
Det holder ikke å namedroppe Trump, Snowden, russisk etterretning og vise at Fox har fått seg smarttelefon. 

Ukas monster​ 

Bedre er det med episodene der «ukas monster» etterforsker. 
Her er serien heldigvis i nærheten av sitt gamle nivå, og i episode 4, laget av «X-Files»-veteran Darin Morgan, kommer endelig selvransakelsen som har uteblitt. 
Morgan står bak de mest eksentriske episodene av serien. 
Er de fjasete, absurde og proppfulle av metavitser, er de sannsynligvis skrevet av ham. 
I tillegg er de gjerne langt smartere enn dusteplottene skulle tilsi, så også denne gangen, der hele vår postfaktuelle virkelighet av subjektive sannheter, fake news og nostalgidyrking går i klinsj med Mulder og Scullys verdensbilde. 
Skal «X-Files» rettferdiggjøre sin plass i vår tid, trenger vi mindre ukritisk konspirasjonslefling, og mer av dette. 
