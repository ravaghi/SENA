Definite:«Inkasso EP» 

(Simple Records) 

Oslo-veteran med gode tendenser. 

Definite er en av norsk hiphops fremste freestylere, og har gjestet en rekke av sine kollegers utgivelser de siste årene, men selv har han drøyd til nå med debuten. 
Kompiser som Apollo, Gatas Parlament, Jester og Quest gir her sin hjelp tilbake, uten at de noen gang tar fokus vekk fra Definite selv. 
På tittellåten og «Begynn å grin» (som kanskje ligner vel mye på Eminems «Sing For The Moment») viser Definite at han er blant de fremste til å skape pop-refrenger som er kredible også innen hiphop. 
Som helhet er Definite imidlertid sterkest tekstmessig på «Inkasso EP», ikke minst er den originale vinklingen på «Søstra mi» et overraskende høydepunkt i en macho-tung genre. 
