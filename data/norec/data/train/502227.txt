Se der rocker oldefar
En kveld som mest blir husket som riktig koselig. 

Det ble en trivelig, om enn noe ujevn kveld, med det gamle rockeikonet David Crosby. 
Han har fremdeles sitt lange hår, men med årene er det blitt hvitt. 
Samme farge er det også på den lett gjenkjennelige hvalrossbarten. 
Men stemmen holder imponerende mål. 
Ikke minst med tanke på at mannen fylte vitterlig 77 år for en knapp måned siden. 

Stayerevnen er det heller ikke noe å utsette på. 
Nesten to og en halv time på scenen, riktignok inkludert pause, er noe de færreste i hans alder kan gjøre ham etter. 

Opprinnelig skulle konserten vært holdt i Griegsalen, men ble på grunn av labert billettsalg flyttet til den noe mindre Peer Gynt-salen. 
Noe som sannsynligvis var like greit, og resulterte i et mer intimt og koselig arrangement. 
Det er vel bare å erkjenne at generasjonen fra Woodstock er i ferd med å dø ut. 
I dag må du helst hete Marcus og Martinus eller Kygo skal du regne med å fylle Koengen. 

Det er mer enn 50 år siden David Crosby fikk sine første hits som medlem av The Byrds. 
Og med Crosby, Stills & Nash og seinere Neil Young tidlig på 70-tallet gikk karrieren til himmels. 
Seinere har det blitt mer berg og dalbane – både personlig og kunstnerisk. 
Dopmisbruk og fengselsopphold. 

At mannen er i live er ikke så lite av et under. 
Mange år med heftig livsførsel kostet. 
Ikke minst gikk mesteparten av inntektene til tider med til heroin og kokain. 
Midt på 90-tallet gjennomgikk han også en livsviktig levertransplantasjon. 
Visstnok betalt av Phil Collins. 
Og for ikke så lenge siden ble det en hjerteoperasjon. 

Tretten år gått siden David Crosby opptrådte i Grieghallen sammen med sine gamle Woodstock-kompiser Stephen Stills og Graham Nash. 
Huskes som en rimelig bra opplevelse. 
Spesielt Crosby og Nash hadde holdt seg godt, mens stakkars Stephen Stills så regelrett usunn ut. 
Oppblåst og overvektig. 

Denne kvelden ble en reise gjennom mer enn 50 år med pophistorie. 
Ikke bare høydepunkter, men også en del parenteser underveis. 
For det må medgis at Crosbys produksjon til tider har vært høyst variabel. 

Han begynner konserten med «In My Dreams» fra Crosby, Stills & Nash-albumet CSN fra 1977. 
En låt som knapt hører med til trioens mest minneverdige øyeblikk. 
Fortsetter så med «Morrison» fra bandprosjektet CPR omkring årtusenskiftet. 
Crosby legger ikke skjul på at han ikke var særlig begeistret for Doors-vokalisten. 

Deretter noen lett forglemmelige sanger fra hans karriere i forrige århundre. 
Det er først med «Guinnevere» fra det første Crosby, Stills & Nash-albumet at det blir noe mer enn avmålt og høflig begeistring fra publikum. 

– 
Det står ikke så bra til i Amerika for tiden, kommer det fra Crosby som en introduksjon til «Long Time Gone». 
– Obama var en bra kar, men nå har vi fått dette rævholet. 

Versjonen er kanskje ikke helt på høyde med originalen, men svinger likevel riktig bra. 
Som Crosby selv forklarer til publikum: 
– Det var ikke meg som skrev alle hitene. 
Det var de andre gutta som kom fra kjente band. 

Tittellåten «Déjà Vu» fra det første Crosby, Stills, Nash & Young-albumet var det derimot mannen selv som skrev, og kveldens utgave bygges ut til en lengre jam med både bass-solo, pianosolo og gitarsolo. 
Det er så visst ikke noe å utsette på musikerne han har med seg. 
Crosby forteller da også stolt at alle har gitt ut sine egne album – inkludert keyboardisten James Raymond som er Crosbys sønn. 

– 
Denne er fra den tiden jeg var junkie og brukte heroin, forteller han når han forklarer bakgrunnen for Crosby, Stills & Nash-sangen «Delta». 
Nok en låt som beviser konsertens eneste svakhet. 
David Crosby er genial når det gjelder vokalharmonier, men er ingen stor låtskriver. 
Takket være gode musikere blir det likevel aldri dårlig med sin lett tilbakelente Los Angeles-feeling. 
Men bortsett fra de aller mest kjente er de fleste sangene glemt før du kommer ut av salen. 

Avslutningen med den mer enn 50 år gamle Byrds-hiten «Eight Miles High» og drivende bra versjoner av hippietidens «Wooden Ships» og «Ohio», gjør at det likevel blir minneverdig kveld. 
Men det spørs om vi ikke har sett David Crosby i Bergen for siste gang. 
