Sjokkrocker holder koken
Alice Cooper nærmer seg 70 år. 
Det forhindrer ham ikke å gi ut et av sine beste album på lenge. 

Han heter egentlig Vincent Damon Furnier. 
I hele sitt lange rockeliv har han vært to ulike personer, én som seg selv privat, og én som den teatralske og blodige sjokkrockeren Alice Cooper. 
En trofast fanskare har fulgt ham fra 70-tallet og fram til i dag. 
De som har gjort det kan slå fast at hans 27. studioalbum absolutt holder mål. 

Alice Cooper fant ut at det beste var å være uten rus på midten av 80-tallet. 
Ellers hadde han ikke vært der han er nå. 
Stemmen hans er kanskje ikke like sterk og autoritær, men han kan fortsatt levere ålreite rockelåter i et spenn mellom tungrock, glamrock og ballader. 
På dette albumet får han god hjelp av U2-trommis, Larry Mullen, på ni av låtene. 
I tillegg kommer Roger Glover fra Deep Purple innom sammen med ZZ Top's Billy Gibbons, pluss at produsenten fra 70-tallet, Bob Ezrin og gamle bandmedlemmer gjør dette til en god retro-opplevelse med nye låter. 

Her er mange velkjente riff og overganger, og ikke så mye vi kan kalle nyskapende. 
Men det var neppe meningen, heller. 
Planen var å gjenskape de gode, gamle rockeknepene. 
Aller finest er nok den Beatles-inspirerte "The Sound of A". 
På slutten av albumet viser Alice Cooper hvor stor og god han var og er med liveversjoner av rockeklassikere som "Schools Out", "Billion Dollar Babies" og "No More Mr. Nice Guy". 

Det låter bra. 
