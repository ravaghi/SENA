Sony Ericsson W660i
Nye W660i er lett å like. 
Les DinSides dom. 

Akkurat som så mange av de nyere Nokia-modellene er Sony Ericsson W660i ikke akkurat noen revolusjonerende mobil. 
Nyvinninger innen teknologien går ikke raskt nok for mobilfabrikantene, som har et visst press på seg for å stadig slippe nye modeller. 

Resultatet er altså at mange "nye" mobiltelefoner i realiteten kun er små variasjoner over samme tema, og det er også tilfelle med W660i. 

Telefonen kommer i to fargevarianter: rød og sort - som går under navnene Rose Red og Record Black. 
Det er en grunn til akkurat disse navnene, for i tillegg til å matche sine repektive farger er bakdekslene mønstret. 
Rose Red har et slags rose(malings)mønster, mens Record Black har riller som i en LP-plate (artig for de som er gamle nok til å huske hva en LP-plate er). 

Vårt testeksemplar var Record Black, og foruten å være sort har mobilen detaljer i gull (gullfaget plast selvfølgelig), noe som får den til å se litt eksklusiv ut. 
Skjermen er relativt stor og dekker omtrent halve telefonens høyde, så nummertastene er presset helt ned mot kanten for å få god plass til navigasjonstastene. 

På tross av dette er tastene relativt store og gode i bruk - altså ikke slike små og tynne saker svenskejapanerne puttet inn i W880i. 
Når vi først er inne på denne så kan vi vel si at de telefonene har en del til felles, selv om W880i riktignok er omtrent 20 gram lettere og en halv centimeter tynnere. 

Viktige data: 

Tri-band GSM/GPRS og UMTS 2" skjerm med 262.144 farger og 176 x 220 piksler 16 MB internminne, Memory Stick Micro på 512 MB medfølger 2 Mp kamera (1600 x 1200 piksler) 
Støtte for MP3, AAC m/fl. 
Overføring via blåtann og USB 2.0 Tale/standbytid: opp til 6/360 timer Størrelse: 46 x 102 x 14,5 mm, 93 gram Ca. pris: 
2700,- inkl. mva. 
(uten abonnement) 

W660i har en gullfarget list som går rundt hele telefonen. 
På denne er også knappene plassert: her ser vi play/stopp-knappen til venstre for plassen for minnekortet. 
På den andre siden finner vi volum opp/ned og utløserknapp for kameraet. 

Telefonen har et klart og fint display som på tross av "kun" sine 176 x 220 piksler gjør en god jobb - vi opplevde i det minste ikke at vi irriterte oss over lav oppløsning, men det setter selvfølgelig begrensninger på hvor god telefonen er til å for eksempel surfe med. 

Menyer og grensesnittet vil være velkjent for de fleste som har brukt Sony Ericsson tidligere, og for nybegynnere vil det ikke ta lang tid å sette seg inn i navigeringen. 

Musikk for penga 

W'en i W660i står for Walkman, og det betyr at musikkdelen skal være påkostet. 
Begynner vi med å se på det som følger med i pakken er det slett ikke så galt: de medfølgende ørepluggene duger og kommer med ekstra gummi slik at de skal passe til de fleste ører. 

Selve telefonen har kun Fast-Port, men det meste du trenger følger med: lader, USB-kabel og 3,5 mm minijack hann slik at du kan koble den rett til et musikkanlegg. 
I tillegg har du selvfølgelig minijack hunn på øreplugg-ledningen slik at du kan bruke den med ditt favorttheadsett dersom du ønsker det. 

Mobilen støtter forresten også A2DP (Advanced Audio Distribution Profile) som gir deg dugelig lyd over blåtann. 

Selve musikkspilleren er Walkman player 2.0 og har støtte for de vanligste musikkformatene. 
Internminnet er selvfølgelig for lite for noe mer enn et par tre låter, og har du mye du skulle ha hørt på kan det være smart å spandere på seg et ekstra minnekort i tillegg til det medfølgende som er på 512 MB. 

Det kablede headsettet som følger med holder altså mål, men fjernkontrollen vi også savnet på W880i glimrer fremdeles med sitt fravær - du må altså fikle med selve mobilen dersom du vil ha høyere lyd eller hoppe til neste sang. 

Også når det gjelder lydkvalitet er vi på W880i-nivå, med fem-bånds equalizer og mega-bass (som faktisk er mega). 
Telefonens innebygde høyttaler mangler ikke overraskende dybde i lydbildet og er ikke noe særlig å lytte på over lang tid. 

Etter å virkelig ha savnet radio på W880i er vi glade for finne en slik på W660i. 
RDS-radioen fungerer i det minste utmeket i urbane strøk, og vi kunne derfor kose oss med radio på vei hjem fra jobb. 

Kamera på det jevne 

Foto-delen er i følge oppgitte spesifiksjoner og i bruk identisk med det vi finner på nettopp W880i. 
Oppløsningen er på 2,0 megapiksler, og tar relativt greie bilder i godt lys/ute. 

Mobilen har også som nevnt en snarveis-/utløserknapp på siden for å enklere kunne ta "liggende" bilder. 
Bryr du deg om slikt har også kameraet ekstrafunksjoner som kan stilles manuelt, blant annet effekter, hvitbalanse og eksponeringskompensasjon. 

I tillegg har telefonen et kamera med lavere oppløsning i fronten slik at du kan vise deg frem ved videosamtaler dersom det er ønskelig. 

Eksempler på bilder tatt med kameraet: 

Filmer blir tatt opp med kun 176x144 pikslers oppløsning: 

Får du ikke spilt av klippet, kan du for eksempel bruke GOM Player. 

Vurdering og konklusjon 

Sony Ericsson W660i er altså hovedsaklig en musikkmobil, men mobil betyr selvfølgelig også at det er et kommunikasjonsmiddel. 
I tillegg til å ringe med den har du mulighet for å sende og motta SMS, MMS, talemeldinger og e-post. 
Datatrafikk går fint over 3G, men i områder uten må du klare deg med GPRS siden EDGE (og HSDPA) mangler. 

Vi har konsekvent sammenlignet med den litt tynnere W880i i denne testen, og det er ingen tilfeldighet. 
De to mobilene har mye til felles: musikk, kamera og funksjoner - de har begge 3G og støtter de samme nettverkene. 
De deler også mangelen på IR-port og ikke minst EDGE. 

Men der W880i stiller med en slankere profil og høyere skjermoppløsning har W660i fått med seg RDS-radio og lavere pris. 
Her er det altså ikke enorme forskjeller - som vi nevnte i innledningen er det variasjoner over samme tema - og i bunn og grunn en smakssak. 

Når vi først er inne på det å sammenligne Sony Ericsson-mobiler har vi en til som så avgjort er verd å nevne i dette selskapet - nemlig W610i. 
Den er fysisk på størrelse med W660i, har samme skjerm og oppløsning, musikkspiller og radio. 
Men kameradelen har fått autofokus og fotolys, den den har firebånds GSM i stedet for tre, og dessuten EDGE. 
I tillegg er den litt billigere enn W660i. 
Men denne mangler på den annen side 3G, og har en litt enklere design. 

Med W660i er det egentlig lite å sette fingeren på bortsett fra mangelen på EDGE, men vi nevner dårlige bilder i svakt lys og fjernkontroll på ledningen - det er fremdeles ikke gøy å måtte stikke hånda i lomma eller veska for å heve eller senke volumet. 

Alt i alt er W660i altså et av flere gode alternativer dersom du er ute etter en Walkman-mobil - ta derfor gjerne også en titt på W610i og W880i dersom du er i kjøpemodus. 

DinSides mobilvelger finner du her! 
Forvirret over ord og uttrykk? 
Sjekk vår lille mobilguide. 

Mobiltesten er et samarbeidsprosjekt mellom nettstedene DinSide Data, ITavisen og Dingz.no 
