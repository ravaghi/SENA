Spillanmeldelse:«The Sims 3» (konsoll) 

(VG Nett) 
«The Sims 3» til konsoll er et godt og velutviklet spill. 
Men det oppleves litt kronglete og unødvendig på TV-skjermen. 

«The Sims» var mildt sagt nyskapende da det dukket opp på markedet for rundt 10 år siden. 
Jeg satt som fjetret foran skjermen og levde meg inn i denne virtuelle verdenen, og det er et under at jeg ikke endte opp som venneløs. 

For hva skulle jeg egentlig med noe eget liv, når jeg hadde både venner og familie på skjermen, og jeg kunne trylle med dem som jeg ville ved hjelp av museknappen? 

Selvfølgelig ble jeg lei etter hvert. 
Og i all fall etter et ekstremt stort antall utvidelsespakker. 
Nå er vi allerede på tredje oppfølger av «The Sims», som også har fått flere utvidelsespakker. 
Og nå lanseres altså «The Sims 3» til konsoll. 

Konseptet er som alltid: 
Du skal lage unike karakterer og hjelpe dem til å skape seg et liv: 
Bygge og designe hus, finne seg jobb, stifte familie, få venner og alt det andre som hører et liv til. 

Nytt i konsollversjonen er den såkalte «Karma»-funksjonen. 
Med denne kraften kan du påvirke livet til simmene dine positivt eller negativt, ved enten å gi dem en stor porsjon flaks eller kaste forbannelser over dem. 

Playstation 3- og Xbox 360-versjonene har onlinefunksjon, slik at du kan dele bygninger du har designet, simmer du har laget og annet med andre spillere. 
Du kan også knytte deg opp mot Facebook. 

Jeg følte meg litt asosial og nerdete der jeg satt og spilte Sims foran TV-en, og lyden av min egen potetgullknasking blandet seg med de karakteristiske lydene fra simmene. 
Og når jeg nå har etablert meg med jobb og familie og alt selv, og har tilgang til å skravle med andre på Facebook og følge deres liv, føles dette litt poengløst, nesten avlegs. 

Dessuten er det tilført for lite nytt til at det føles forfriskende på noen måte. 
Og jeg synes det var mer tungvint å styre med alle knappene på kontrollen, fremfor når du bare bruker musen foran PC-en. 

Jeg har ikke testet Wii-versjonen, men det skal visstnok være et eget spill i en strandby, der man kan legge ut på oppdrag med vennene sine. 
Forhåpentligvis er strandlivet mer spennende enn dette. 

PS: 
Også ute i egne versjoner på Wii og DS, i tillegg til den allerede eksisterende versjonen til PC og Mac. 

THE SIMS 3 (konsoll) Plattform: 
PS3 og 360 Genre: 
Simulasjon Alder: 12 Utvikler: 
Visceral Games Utgiver: 
Electronic Arts 
Mer info 
