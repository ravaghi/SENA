Kylling med løvemot
Regi: 
Mark Dindal, Am. animasjonsfilm. 
7 år. 
Norske stemmer: Sigurd Sollien, Berit Boman, Jonas Rønning, Jon Skolmen, Finn Schau, Øivind Blunck, m.fl. 

En modig og glup liten kylling sjarmerer i en noe masete Disney-action. 

Disneys dataanimasjon når ikke helt animasjonsgiganten Pixars nivå. 
Men Lille Kylling og noen av hans nærmeste dyrevenner er veldig søte og morsomme, og iblant ganske så kreative. 

Vinterens Disney-animasjon henvender seg direkte til mindre barn. 
Hele historien; Lille Kyllings bestrebelser etter å bli trodd av voksne generelt og pappa spesielt, er dypt forankret på småfolkets premisser. 
At vår vesle kyllingkompis rett og slett må redde kloden fra en utenomjordisk invasjon, gjør ham ikke mindre helteaktig. 
Modig som en løve, er han! 

Personlig kan jeg styre meg for Hollywoods galopperende tendens til å overdrive støyende actionsekvenser. 
For de aller yngste kan det bli i nifseste laget, derav syv års aldersgrense. 

Men munterhetene er aldri langt unna, enkelte av dem er riktig fornøyelige. 
Norske barn har definitivt fått en kylling å bli glad i denne vinteren. 
