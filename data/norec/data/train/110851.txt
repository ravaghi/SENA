Test av Mercedes CLS:Fullkommen (n)ytelse 

Mercedes CLS er uten tvil en av de vakreste bilene som ruller på norske veier. 
Det koster skjorta men for engang skyld smaker det også ganske så godt. 

1,2 millioner kroner koster herligheten VG og NAF prøvekjørte. 

Da får du til gjengjeld en fullspekket firedørs kupevariant med en 265 hestekrefters dieselmotor som leverer i bøtter og spann hva sportslige kjøreegenskaper angår. 
Den rimeligste varianten av bilen er en 2,1 liters med «bare» 204 hk til 749 000 kroner. 

Det første som slår oss rent kjøremessig er at CLS er en langt mer underholdende bil å kjøre. 
Den lynraske syv trinns automatgirkassen sender deg av gårde fra 0-100 km / t på knappe 6,2 sekunder. 

I det du sklir ned i de bøtteformede setene omslutter førermiljøet deg på klassisk Mercedesvis. 
(Disse er faktisk enda bedre enn i Jaguaren, syntes alle de fire testerne.) 

Her er alt dempet, klassisk og langt mer stilrent enn den litt mer utagerende varianten i Jaguar XJ. 
Men den opplevde luksusen bak rattet er dyrket enda mer i Jaguaren. 

Bakseterygg kan felles ned 

Hele midtkonsollen i bilen er forlenget og trukket bakover mellom de to baksetene bilen byr på. 

Plassen i baksetet er omtrent på samme nivå som Jaguaren kan by på. 
Taklinjen på begge disse bilene stjeler i høyden for både de foran og bak. 

I motsetning til i Jaguaren kan baksetet i Mercedes CLS helt enkelt slås ned ved behov. 

Du har også et hull til å plassere ski inni bilen så du slipper å skjemme de vakre taklinjene med en skiboks eller takgrind når du skal ut på tur. 

Her er våre vurderinger: 

Førermiljø 
Mangler litt for å gi optimal luksusfølelse. 
Fantastisk setekomfort. 
Lav støy 

Kjøreegenskaper Svært kjøreglad men samtidig helt topp som cruiser. 
Enkel å styre også under press. 

Familiemiljø Lav takbue stjeler høyde, bare fire plasser, bedre bagasjeplassløsning enn i konkurrenten. 

Miljø Bra utslippstall til å være i denne klassen 

Sikkerhet Stappfull av førerassistanse programmer som å holde deg våken, adaptiv cruisekontroll, blindsonevarsler, fartsgrensevarsler, automatiske kjørelys. 

Å eie Mercedes eiere er godt over gjennomsnittet fornøyd med sine biler og har en positiv utvikling. 
De henger fremdeles etter de andre statusbilene som Audi og BMW på dette punktet. 

Pris Billigere enn Jaguar men fremdeles dyrere enn en annen konkurrent, Audi A7. 
Greit med standardutstyr på bilen. 

Design Stilig og kraftfull bil men litt for lite luksusfølelse innvendig sammenlignet med i en Jaguar. 

Gjennomsnittlig poengscore: 5 
