Helstøpt action
Med «Resistance: 
Fall of Man» har Playstation 3 fått sitt første flaggskip. 

Ekkoet fra spill som «Medal of Honor», «Halo» og «Half-Life 2» er tydelige. 
Det er muligens ikke den killer-titlen Sony hadde håpet på til lansering heller. 

Men det er ingen grunn til å unnskylde noe som helst. 
«Resistance: 
Fall of Man» er et uhyre vellaget, spennende, engasjerende og kreativt spill, uansett hvilke innvendinger man måtte ha. 

Her omskrives verdenshistorien rundt andre verdenskrig. 
Menneskeheten blir på mystisk vis erobret av et fremmed virus og omskapt til ugjenkjennelige monstere. 

Et siste, desperat motangrep blir stablet på bena i Storbritannia. 
Og det er her du kommer inn i bildet, som den amerikanske soldaten Nathan Hale. 

Hale er smittet av chimera-viruset han også, men er av en eller annen grunn motstandsdyktig (et moment jeg mener blir underspilt). 
Dermed får menneskeheten et slagkraftig trumfkort. 

Han plaffer ned monstere til fots, fra stridsvogner og fra utenomjordiske kampfarkoster - ofte med britiske soldater ved sin side. 

Fra den noe forsiktige starten, utvikler spillet seg til å bli en høyst variert og stadig mer engasjerende actionopplevelse. 
Særlig de siste timene av spillet står igjen som minneverdige og bombastiske utropstegn. 

Historien er glimrende, skuespillet er troverdig og omgivelsene er herlig apokalyptiske anno 1950. 
Dessuten viser Insomniac at våpenekspertisen de har bygget opp i «Ratchet & Clank»-serien fungerer i mer autentiske rammer også. 

Spillet har i tillegg et eget co-op-modus, og onlinemulighetene er mildt sagt omfattende. 
Du har til sammen 60 nivåer å klatre til på nett, noe som gjør det enklere å matche likeverdig motstand. 

Det vil helt sikkert komme bedre spill enn dette på Playstation 3. 
Men inntil videre har «Resistance: 
Fall of Man» lagt listen. 

Og den ligger høyere enn jeg hadde forventet på forhånd. 

Flaggskipet til PS3, «Resistance: Fall of Man», settes under lupen. 
Og kommer godt ut av det. 
