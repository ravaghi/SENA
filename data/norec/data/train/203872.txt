Tysk planløsning - fra Japan
Den nye lastebilen fra Mercedes er resultatet av internasjonalt samarbeid mellom storkonsernet Daimler og Nissan/Renault/Mitsubishi-alliansen. 

Mercedes-Benz manglet pickup og fridde til Nissan. 
Barnet fikk navnet X-Klasse. 
For jo da, det stemmer. 

X-klasse er i bunn og grunn en Nissan Navara, selv om tyskerne har modifisert bilen en smule. 

Drivlinjen er også den samme som i Navara, med en 190 hesters motor, fra et dreiemoment på 450 Nm. 
Også her er det en syvtrinns girkasse med tilstøtende reduksjonskasse som sørger for firehjulsdrift ved behov. 

I likhet med Nissan akter Mercedes-Benz å komme med en manuell kasse etter hvert, men de som ønsker seg en premiumbil og ser til Mercedes-Benz skal ha sære interesser og behov dersom de velger seg en bil med manuell. 

Innvendig er alt gjort på nytt, og det er lite som minner om Navara. 
Hele dashbordet er byttet ut med eget design og med tyskernes egne instrumenter, skjerm i midtkonsollen, og ja – rett og slett alt. 
Dessverre er dette på godt og vondt. 

For selv om utseendet, knapper, seter og det totale ser mer påkostet ut, så er det slett ikke noe bedre i praksis. 

For hvor ble det av noe så essensielt som koppholderne? 
Jo, de er trukket langt bak i midtkonsollen, og dessverre fikk de ikke plass til to. 
Bare en og en halv. 
I den ene må du stille mobiltelefonen, og den andre har knapt en kant til å holde annet enn mynter på plass. 

Og hvor ble det av de få lagringsrommene Nissan har klart å få stablet inn i samme utgangspunkt, som rommet oppe på dashbordet og plassen til mobiltelefonen rett foran girspaken? 

I X-klasse er alt tettet igjen, antagelig for å se vakkert og vent ut. 
Men du, så upraktisk. 
Jeg skal ikke si at Nissan Navara er proppet med smarte løsninger, men de har i det minste brukt de muligheter som ligger der. 
I X-klasse er disse fjernet, og bare dette alene er nok til å se en annen vei, spør du meg. 

Testbilen er i utstyrsgrad Power, og har godt med utstyr originalt. 
Tyskerne skryter blant annet av at dette er den første pickup-en på markedet som er oppkoblet. 
I tillegg har den vinterpakke, stor stereo og naturligvis DAB-radio. 

Den smekre 

X-klasse skal ha for sitt ytre. 
Noen av delene er riktig nok identisk med Nissan Navara, men tyskerne har kostet på seg en ny front, fra frontruten og frem. 
I tillegg har de kostet på seg de ytre sidene og baklemmen på planet. 

Så selv om hytta rundt selve kabinen er den samme, skal Mercedes ha for å legge en litt magisk touch på en ellers ganske standard vare. 

Designen er lett å like, og den er nå tross alt laget av et merke som har ei stjerne i grillen. 
Med Power utstyrsgrad får du også med noen utvendige designelementer som trekker opp, deriblant understellsbeskyttelse i krom, men ikke prøv å bruke den til noe, for den er ren pynt. 
Du får felger lakkert i grått, LED frontlykter, og tåkelys med kromring. 

Mercedes har rett og slett tatt det nesten ferdige produktet fra Nissan og gjort noen «ad-ons». 

Mercedes har også modifisert noe av det tekniske, og kan fortelle at ramma er breddet 70 millimeter, uvisst av hvilken grunn. 
En stigeramme som dette får normalt sett dårligere vridningsstabilitet jo bredere den blir, men det kan samtidig være akkurat det Mercedes har vært ute etter – ei ramme som flekser mer. 

Samtidig benytter Mercedes også andre spiralfjærer enn Nissan, men ingen i testpanelet kunne peke på at dette utgjorde noen forskjell. 

I terrrenget kan X-klasse kjøres i opp til 49 grader sidehelling og med 30,1 grader overhengsvinkel. 
Sistnevte er vel og merke dersom du velger chassis med økt bakkeklaring. 
Om du vil bade blir X-klasse gjerne med deg til du er på 60 centimeters dyp. 

Og dommen er.. 

Mercedes-Benz har tatt en snarvei ved å konvertere en Nissan Navara. 
Greit nok, men de tekniske endringene som foreløpig er gjort har ikke nevneverdig stor verdi. 
Resten handler bare om form og farge. 

Interiøret ser bedre ut, men er blitt mindre praktisk. 
Motoren og drivverket forøvrig er så godt som det samme, og gjør en jobb som forventet. 
Alt i alt må X-klasse sies å være en forfinet Nissan Navara, og jeg er ikke det minste i tvil hvem av dem kundene vil velge dersom de kunne. 
Status har alltid vært status. 
Men er det verdt å betale over 100.000 kroner ekstra for? 
Ikke i mine øyne. 
