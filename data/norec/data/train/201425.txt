Nokia 5700 XpressMusic
I musikkmobilen 5700 har Nokia pakket inn det meste - og resultatet har blitt en klump med nesten bare moro. 

5700 XpressMusic fra Nokia er så avgjort ikke den smaleste og tynneste telefonnyheten i år. 
Sammenlignet med for eksempel den slanke Walkman-telefonen Sony Ericsson W880i er den som ei skikkelig dundre - riktignok med formene på de rette stedene, men likevel. 

Med sine 115 gram er telefonen så å si i samme vektklasse som supermobilen Nokia N95. 
Selv om de avrundede kantene hjelper litt er altså ikke dette telefonen som forsvinner i bukselomma - du kjenner at den er der. 

Mobilen kommer i tre forskjellige fargekombinasjoner: rød, khaki og sort. 
Vårt testeksemplar var av sistnevnte type. 

Viktige data: 

Quad-band GSM/GPRS/EDGE og UMTS 2,2" skjerm med 16 millioner farger og 320 x 240 piksler 35 MB internminne, plass til microSD-kort opp til 2 GB (1 GB kort medfølger) 2 Mp kamera (1600 x 1200 piksler) 
Støtte for MP3, AAC, AAC+, eAAC+, WMA Brukergrensesnitt: series 60 3rd Edition, Feature Pack 1 Overføring via blåtann, infrarød og USB 2.0 Tale/standbytid: opp til 3,5/290 timer Størrelse: 50,5 x 108,2 x 17,3 mm, vekt 115 gram Ca. pris: 3.500,- inkl. mva. 

Under denne finner vi joysticken som lar deg navigere rundt i S60-grensesnittet. 
Her er for øvrig responsen kjapp og fin, ingen ventepauser eller lignende når vi hopper frem og tilbake mellom menyene. 

På høyre side er det et gummideksel som dekker for strøminntak, microSD-kortplass og miniUSB. 

Venstre side har volumknapper opp og ned. 
Kameralinsen og blitsen sitter nede ved tastaturet, som kan dreies rundt. 
Mer om dette i selve artikkelteksten. 

Tastaturet og navigasjonstastene er store og meget gode i bruk. 
Og et av de mer interessante aspektene ved Nokia 5700 er at det har noe såpass sjeldent som et vribart tastatatur - og med det mener vi at tastaturet (altså den nederste tredelen av mobiltelefonen) kan vris rundt om sin egen akse. 
På baksiden av telefonen finner vi nemlig et sett ekstra medietaster, og ved å vri tastaturet 180 grader rundt skjer følgende: 
* De "vanlige" talltastene (som nå befinner seg på baksiden av telefonen) deaktiveres * Medietastene (nå foran) aktiveres * Telefonen går i musikkspillermodus 
* De to høyttalerne befinner seg nå på samme side 

Men det vribare tastaturets funksjonalitet stopper ikke der. 
I stedet for å plasseres på telefonens "rygg" er kameraet på to megapiksler plassert på siden ved tastaturet - som også kan vris i 90 graders vinkel både fra og mot deg selv. 
Gjør du dette vil også telefonen starte kameraet automatisk - langt kjekkere enn å fomle og fikle med taster eller i menyer. 
3G-telefonen kan også brukes til videosamtaler, og da kan du altså også vri kameraet til å peke mot det du vil den andre parten skal se - enten det er deg selv eller noe annet. 

XpressMusic 

5700 blir nokså tydelig markedsført som en musikkmobil, og det gjør strengt tatt Nokia helt rett i. 
Musikkspilleren, som er den samme som vi for eksempel finner på N91, leverer etter hva vi kan bedømme god lyd, selv om diskanten må opp dersom du bestemmer deg for å bruke de medfølgende ørepluggene. 
Fjernkontrollen har dog en standard 3,5 mm minijack ut, så det byr ikke på problemer å bruke dine favoritthodetelefoner. 
Utgangseffekten burde også være kraftig nok til de litt mer tungdrevne settene. 
Vi kunne dog ønsket oss litt mindre intervaller på volumjusteringen. 

Som nevnt tidligere i artikkelen er det også to utvendige høyttalere på telefonen, som også spiller i stereo. 
Hvor mye glede du får av dette siden de (når tastaturet er vridd i musikkmodus) tross alt ikke er plassert mer enn 8 centimeter unna hverandre kan diskuteres, men at de spiller høyt nok til å plage en god del av dine medpassasjerer på bussen er klinkende klart. 

Det medfølgende microSD-minnkortet på 1 GB som følger med telefonen får nok ikke plass til hele musikksamlingen din, men spanderer du på deg et par ekstra på 2 GB er du godt på vei til å ha en fin erstatning til en mindre MP3-spiller. 
Forøvrig forventes microSD på 4 GB å bli tilgjengelig mot slutten av måneden, og vi håper disse også vil fungere fint på den nye mobilene. 
Telefonen har forresten også FM-radio. 

Den store og gode skjermen gjør også at 5700 egner seg godt som videoavspiller, det enten være seg til filmer, musikkvideoer eller din favorittvideopodcast. 
Dessverre er det kun MPEG4 som lar seg spille av, men det er vel det vi har konverteringsprogramvare til. 

Også under videoavspilling kommer det vribare tastaturet til sin rett - ved å vri dette 90 grader går bildet over til liggende fullskjemsvisning og lar telefonen balansere i en 45 graders vinkel dersom du setter den på bordet. 
Dette trikset fungerer også utmerket ved videoanrop. 
Klikk for å se bilder av hvordan. 

Bilder 

Nokia 5700 XpressMusic er som du skjønner hovedsakelig en musikkmobil, men også kameraet gjør en grei jobb - spesielt utendørs. 
Med sine to megapiksler kan det naturligvis ikke måle seg med Nokia N95 eller andre telefoner med hovedvekt på bilder, men et godt lommekamera er uansett overlegen en hvilken som helst mobiltelefon på dette punktet. 

Du kommer altså lettest i bildemodus ved å vri tastaturet 90 grader, og da kan du bruke start/stopp-tasten på mediespillerdelen av tastaturet til å ta bildet. 
Men her finner vi også et av 5700s få irritasjonsmomenter, nemlig at den utstikkende delen av tastaturet kommer i veien for styrespaken og navigasjonstastene. 
Å bla i innstillingene er fremdeles overkommelig, og du kommer kanskje ikke til å bruke mest tid på dette heller, men det er altså litt knotete. 

Under kan du se eksempler på bilder tatt med telefonen: 

Er du av typen som liker å filme litt er dette også mulig i 320 x 240 pikslers oppløsning og 15 bilder per sekund. 
Program for enkel redigering av klippene er også innbakt i telefonen. 

Tilkoblingsmuligheter og slikt 

Føler du deg ensom uten elektronisk kontakt med resten av verden så burde Nokia 5700 XpressMusic ha det meste av hva du trenger. 
Firebånds GSM for telefoni, GPRS med EDGE og UMTS (3G) for datatrafikk og surfing med den medfølgende nettleseren, e-post, SMS (med høytlesning), PMS, MMS og AMS (lydmeldinger). 

Blåtann, IR og USB 2.0 lar deg koble telefonen til en datamaskin eller andre egnede enheter. 
Vi liker at det er en standard miniUSB som lar oss koble til PCen. 

Mobilen mangler altså tilkobling med WLAN og HDSDPA (super-3G), men for mange vil det den allerede har være mer enn nok. 

En ting som har irritert oss med en rekke Series 60-telefoner er at det ikke har vært mulig å sette klokkealarmen på daglig vekking. 
Nokia 5700 har heldigvis ikke dette problemet, her er det fullt mulig å stille den slik at du vekkes til samme tid hver dag, ukentlig eller kun dagene du spesifiserer selv (arbeidsdager). 

Oppsummering og konklusjon 

Nokia 5700 XpressMusic lever først og fremst opp til sitt navn som en musikkmobil. 
Den får riktignok ikke plass til all yndlingsmusikken din på det medfølgende minnekortet på 1 GB, men denne kan altså byttes ut med andre, eventuelt større kort. 
Ved siden av lydfiler har enheten også radio, og de utvendige høyttalerne kan underholde både deg og dine medmennesker (enten de vil eller ikke). 
Alt i alt en god erstatter for en MP3-spiller, med mindre du da er vant til en harddiskspiller med langt større kapasitet. 

Men også utenom det rent musikalske er det mange grunner til å like 5700. 
Av nett- og tilkoblingsmuligheter er det som nevnt bare WLAN og super-3G vi savnet, og kameraet gjør en anstendig jobb. 

Kjapp navigering, tastaturet og den gode skjermen gjør ellers telefonen til en fryd å bruke, og det å kunne starte/stoppe kameraet eller sette telefonen i musikkmodus med en rask vri på tastaturet er både brukervennlig og praktisk. 

Når det gjelder batterilevetid er nok denne veldig variabel. 
Nokia reklamerer med tre og en halv times samtaletid og en tolv dagers standby. 
Problemet, så å si, er at det er mye å finne på med Nokia 5700. 
Når du ikke ringer er det gjerne radio eller musikk, et bilde som må tas eller plaging av medarbeidere ved å ha musikkvideoer gående med telefonen stående på skrivebordet. 
Så har du ofte telefonen i bruk bør du ikke bli overrasket om batteriet ikke holder mer enn et par dager. 

Kort sagt har 5700 det aller meste av hva som trengs, og det merkes også på størrelse og vekt. 
Sammenligner vi altså med konkurrenten Sony Ericsson W880i, vil Nokiaen ikke akkurat være tynnest og lettest. 
Men den vil så avgjort score bedre på pris, funksjonalitet og brukervennlighet. 

Sjekk også ut vår Mobilvelger! 

Mobiltesten er et samarbeidsprosjekt mellom nettstedene DinSide Data, ITavisen og Dingz.no 
