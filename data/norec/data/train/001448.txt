Ga Hove stjerner i øya
Fire eller førti år. 
Alle elsker Karpe Diem. 

Det er ikke mange norske band som kunne fulgt opp Yelawolf og Lars Vaular på Amfiscenen i kveld. 
Men for Chirag Patel og Magdi Ytreeide Abdelmaguid ble dette en triumfferd og nok et bevis på at disse gutta er stjerner. 

Nytt av året er Karpe Diems eminente liveband Something Sally, og det hersker liten tvil om at de har hevet Karpe Diem som liveartister flere hakk. 
Foruten å være svært kompetente musikere, bidrar de også med å showe med samme fantastiske energi som rapduoen selv. 

Og show er dette til gangs. 
Karpe Diem er ikke bare rapstjerner - de er popstjerner. 
Hvorfor ikke Karpe 
Diem har spilt på Hove før er et mysterium for meg, men når de først kom, så kom de godt. 
Konserten har den desidert største aldersspredningen på årets Hovefestival - et blikk utover publikumet på Amfiscenen understreker hvor bredt Karpe Diem egentlig favner. 

Showet har en jevn og fin energi, og det viser seg (ikke overraskende) at hitene fra gruppas to forrige plater fremdeles er de største. 
Amfiet koker alllerede ved andre låt - en ekstremt fengende og tight versjon av "Regnvær", og koker over av allsangvennlige "Piano". 

Den eneste som kan ligne på et dødpunkt underveis i konserten finner sted midtveis. 
Der utfører duoen blant annet er en litt for langtekkelig presentasjon av bandet, samt en litt klein gimmick hvor Magdi blant annet må danse en "James Brown-dans" på oppfordring fra sin kompis Chirag. 

Med sin nyeste plate Aldri Solgt En Løgn har rapduoen gått fra gjøgleri til alvor - uten å miste sjarmen. 
Også live oser de nye låtene av selvtillitt, og som alltid inneholder de lekre rim og melodier. 
Kveldens publikum var vitne til fremførelsen av et knippe sterke, nye låter som sannsynligvis kommer til å vokse på samtlige etter hvert som de får sine runder på landets radiokanaler og på norsk ungdoms MP3-spillere. 

Av de nye låtene er det duoens ferskeste singel "Byduer i dur" som funker aller best i kveld. 
Jeg lukter kommende megahit på lang vei i det hele Amfiet reiser seg og hopper i tak på oppfordring fra Chriag og Magdi. 

- Alle har en kompis som elsker oss, sier Chirag mellom to låter. 
Det har han sannsynligvis helt rett i. 
