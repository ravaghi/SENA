Effektiv vampyrkrig
Regi: David S. Goyer. 
Med: 
Wesley Snipes, Kris Kristofferson, Ryan Reynolds, Jessica Biel, Dominic Purcell. 
Am. action. 
15 år. 

Vampyrjegeren Blade er tilbake med effektiv kraft, dødelige våpen og mørk humor. 

Denne tredje filmen om den fryktinngytende Blades jakt på morderiske vampyrer er smekkfull av action. 
Så fullstappet er det, at det blir ensformig og dermed trettende. 

Men Wesley Snipes leverer varene. 
Med overkult blikk, rå muskelmasse, skarpskodde replikker og med et «jeg er en ensom ulv»-kompleks skrevet over hele seg, skrider han blytungt og fnugglett over highwayen for å torpedere enhver fremtoning med huggtenner i kjeften. 

Gode, gamle Kris Kristofferson er hans medhjelper i «krigen». 
Men etter at selve ur-vampyren, en flere tusen år gammel fremtoning spadd opp i en asiatisk ørken, dukker opp, trengs kraftig hjelp. 
Til å være selve grunnleggeren av blodsugerfamilien er forresten ikke Dominic Purcell så fryktinngytende og nifs som han burde være. 

Råbarske menn og kvinner, både blant de snille og de slemme, er i stadig kamp. 
Kampsport i lufta og andre effekter som ble populære via filmer som «Snikende tiger, skjult drage» og «Matrix»-filmene, er gjennomgangstemaet i denne actionfilmen med svart/hvitt-helter fra tegneserienes verden. 
Effektivitet og morbid humor trekker opp, men evinnelige gjentagelser trekker ned. 
