Brenne-merket.En historie om død, hoder på villspor, en sliten advokat og mye Bergens-humor. 

Alle gamle smågretne menn til tross: 
Chris Tvedt løper aldri noen risiko for å bli Gunnar Staalesen, og den slitne advokaten Mikael Brenne spiller trygt to divisjoner under den slitne privatdetektiven Varg Veum. 

Chris Tvedt: 
Bevisets stilling. 
375 sider. 
Gyldendal. 

Men kjærligheten til Bergen, Norges vakreste og muligens eneste by, har de fire til felles. 

Og siden Staalesen synes inne i en kreativ tørkeperiode, kan Brenne og Tvedt avhjelpe det verste behovet for oss som har et hjerte for krim fra byen som er en eneste lang, sammengrodd fornærmelse, ifølge min gamle sjef Sven Egil Omdal. 

Dette er Tvedts mest humoristiske bok så langt, dersom du setter pris på små anekdoter om at Brenne aldri mer sier at noen ser godt ut, siden det var kreften som tok kiloene fra kompisen og rødfargen ut av kinnene hans. 

Jeg sa det handlet om gamle smågretne menn. 

Min favoritt med Brenne er fortsatt «Den som forvolder en annens død» fra 2016. 
Intrigen der er framifrå. 
Ellers er dette en lettlest historie fra Brenne flytter inn i nytt kontorfellesskap og får en frisk start og fram til den relativt tragiske slutten. 
Tvedt har skrevet seg opp siden debuten med «Rimelig tvil» (2005), språket flyter lett, inkludert alle klisjeer, han bruker flittig fra praksisen som advokat og problematiserer jus, moral og samliv på eksemplarisk vis. 

Tidvis flyter det for lett og blir for sømløst og uten motstand. 
Der Staalesen lar oss føle Veums skrupler og sjelens ubotelige ensomhet mellom alle blødmene blir Brenne en lettvekter. 

Men historien er mer enn tung nok: 
Magnus Sandtorv rømmer fra et psykiatrisk sykehus. 
Han er tidligere funnet med sin brors hode i hendene, nå finner politiet nesten hele hans gjenværende familie - foreldre og søster - drept på gården der hjemme. 

I likhet med en av de sentrale forsvarerne til den såkalte fetteren i Birgitte-saken er heller ikke Mikael Brenne i tvil om klientens skyld. 
Men også Brenne stiller etterhvert spørsmål som stiller saken i et annet lys. 
Og slutten hadde vært en bedre bok verdig. 

Tvedt har hatt en interessant utvikling som forfatter i godt voksen alder. 
Han er noe av det nærmere vi kommer John Grisham her hjemme. 
Jeg gleder meg til å se hvor han tar Brenne videre. 
