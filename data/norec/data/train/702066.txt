Heseblesende humorperler
Først var det Mandagsklubben på TVNorge, så ble det Torsdagsklubben på TV2. 

Fra starten har det humoristiske aktualitetsshowet moret, forarget og provosert, og er en av TV2s mest sette programposter noensinne. 
De faste klubbmedlemmene Thomas Giertsen, Silje Stang og Otto Jespersen har hver på sin måte bidratt. 

Innslag på Torsdagsklubben har vært objekt for både mediedebatt om ondskapsfull humor (Bondevik-monologen), politianmeldelse (brenning av det amerikanske flagget) og skandale (Giertsen blottet seg for en ungarsk minister — et innslag som aldri ble vist på tv). 

Bare flaggbrenningsmonologen er med på denne utgivelsen. 
Men under ekstramateriellet vises det smakebiter fra DVD del 2 av høydepunkter fra Torsdagsklubben, og her meldes Bondevik-monologen til den utgivelsen. 

Den til sammen over tre timer lange DVD-en er inndelt i seks deler: 
Høydepunkter fra Torsdagsklubben, Thomas Giertsens innslag, Otto Jespersens kryssklippede «intervjuer», Henrik Elvestads innslag, OJs monologer og ekstramateriell. 

Det sier seg nesten selv at det er mye moro her, særlig i de fire delene som er knyttet til Giertsen, Elvestad og Jespersen. 
De utvalgte innslagene holder alle høy satirisk og humoristisk kvalitet, og med få unntak har de også tålt tidens tann glimrende. 

I tillegg til en del ikke tidligere viste scener, inneholder ekstramateriellet altså smakebiter fra neste DVD og en snau halvtime lang «dokumentar» med Thomas Giertsen i norskeghettoen i Spania. 
Her har Giertsen tatt på seg den ubehøvlede bajas-rollen vi kjenner fra innslaget der han overnattet hjemme hos en tilfeldig familie. 
En rolle han egentlig verken passer eller er troverdig i. 
Men ganske så morsomt og innsiktsfullt blir Spania-turen likevel. 

Den svakeste delen er faktisk hoveddelen med høydepunkter fra talkshowsesongene. 
De utvalgte innslagene er helt ok hver for seg, men den altfor kjappe klippingen og fokuset på punchlines gjør totalopplevelsen litt for heseblesende. 

Og var virkelig Otto Jespersen så sinna, aggressiv og vulgær hele tiden i Torsdagsklubben som han gir inntrykk av her? 
Jeg synes redigeringen helt klart gir et for ensidig bilde av den kontroversielle komikeren. 
