Vinterens festalbum
Vi har allerede hørt singelen «Uptown Funk» tusenvis av ganger som den mest funky låten på hitlistene for tiden. 
Selveste Bruno Mars står for vokalen, men den mindre kjente musikeren, produsenten og DJ-en Mark Ronson er hjernen bak låten og albumet den tilhører. 
Til vår store glede er ikke singelen det beste på plata. 
Her er det nemlig mye snacks , og selveste Stevie Wonder er med på åpning— og avslutningssangen. 
Variasjon er et stort stikkord her, og det går fra soul-sangen «Summer Breaking» til James Brown-funky «Feel Right». 
«I Can´t Lose» tar oss med til R&B og groover så godt med sine dype, forvrengte synther at du knapt kan sitte stille. 

Albumets beste låt «Daffodils» viser at Ronson tørr å utforske et sakte, bevegende lydlandskap og trekke musikken inn i det repetitive. 
Ha volumet høyt under denne sangen for her skal du få høre en av tidenes feteste synth-bass. 
En klar gåsehudfaktor! 

Mark Ronson har med hjelp av kjente venner, skapt et heftig og variert album. 
Han viser lekenhet i sin produksjon, men samtidig oser det av detaljert perfeksjon. 
På lytteren brer smilet seg fort over ansiktet og det er bare å la seg rive med. 
Dette er et skikkelig festalbum! 
