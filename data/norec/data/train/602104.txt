Dronningen av julekonserter
Sissel Kyrkjebø har blitt dronningen av julekonserter og selger ut konserthus herfra til Sverige. 
Julestemning er målet og det var nok flere som fikk det i tirsdag kveld. 

Konserten starter forsiktig med George Harrison sin låt «My Sweet Lord». 
Et overraskende åpningsnummer da den ikke har noe med julen å gjøre. 
Den passer heller ikke sopranstemmen til Kyrkjebø og mangler litt trøkk, men Sissel har ett ess i ermet. 

I år som i fjor har hun med seg tre korister fra en baptistkirke i New York som gjør en formidabel jobb med å bygge opp gospel-stemningen. 
Vi får derfor tidlig beskjed om at dette blir en variert konsert med mer enn bare norske julesanger. 
Bak henne sitter også et solid femmanns-orkester bestående av blant andre lokale Per Kolstad på piano og Karl Oluf Wennerberg på trommer. 
Det låter tight fra første tone. 

Selv om det er mer fart og liv i gospel-delen av konserten, er det under de norske, tradisjonelle julesangene Sissel virkelig skinner. 
Det er her hennes krystallklare stemme får vist seg fra sin beste side, og her har hun også nostalgien å spille på. 
Herfra er det ikke langt til allsangen, og «Glade Jul» er første sang ut i rekken av flere publikumsdeltakelser. 

En av kveldens vakreste er Joni Mitchel sin «River». 
En låt som ikke er å høre så ofte på norske julekonserter. 
Det er ikke lett å være original i en slik setting, men Sissel og bandet har gjort en god jobb med å omarrangere låter og gjøre repertoaret litt mer spennende og lekent. 

Skikkelig gospelfest ble det derimot når de tre koristene får plassen fremst på scenen med låtene «He's got the whole world in his hands» og ikke minst «Joy to the World». 
Publikum klapper med i ekstase. 

Stående applaus blir det selvsagt, og konserten avsluttes som alle andre, med en mesterlig fremførelse av «O Helga Natt» og «Deilig er jorden» i allsang. 

Det er vel mest rykte som skiller denne fra de fleste andre julekonserter, men Sissel leverer det folk vil ha — en liten dose julestemning. 
