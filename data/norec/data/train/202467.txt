ZyXEL NBG6716
En AC-ruter med flere smarte egenskaper. 

Stadig flere produsenter lanserer rutere med AC-støtte, og vi ser til og med tegn til prispress. 
I skrivende stund er det flere produkter som er på tilbud i enkelte butikker, til vesentlig lavere pris. 

ZyXel er et relatitvt gammelt varemerke, men har ikke vært så veldig på hugget i en periode. 
Nå ser det derimot ut som om det er mer fart i sakene, og flere nettverksprodukter er på vei. 

Denne ruteren følger malen for de fleste nye rutere, med innebygde antenner og en konstruksjon som tvinger brukeren til å plassere den relativt fornuftig. 
Den er av den vertikale typen, med nettverkstilkoblinger på baksiden, USB-kontakter på den ene kortsiden og et par knapper på den andre. 

I øverste venstre hjørne er det LED-indikatorer for forskjellige aktiviteter. 

Egenskaper 

Ruteren opererer med alle aktuelle standarder: 802.11b/g/n på 2,4 GHz og 802.11a/n/ac på 5 GHz. 

Maks teoretisk ytelse på 2,4 GHz er 450 Mbps og 1300 Mbps på 5 GHz. 
Begge kan brukes samtidig, og gir tilsammen en ytelse på 1750 Mbps. 
En gunstig fordeling er å bruke 5 GHz til streaming og 2,4 GHz til enklere oppgaver og mobile enheter. 

Det er fire nettverksporter på 1 Gbit og en WAN-port for internettilkobling på 1 Gbit. 

To USB-porter (USB 2.0) med hver sin utløserknapp for trygg fjerning av tilkoblete lagringsenheter. 

Installasjon 

Vi koblet PC-en til ruteren og fikk raskt tilgang til oppsettet. 
Du kan velge en enkel veiviser hvor alt er klargjort og du bare behøver å svare bekreftende på hvert skjermbilde. 

Hvis du vil endre innstillinger kan dette gjøres i et enkelt eller avansert oppsett. 

Ruteren kan også fungere bare som aksesspunkt hvis du bruker en annen ruter, for eksempel fra internettleverandøren. 

Installasjon og konfigurering var rask og enkel, med et tiltalende og oversiktlig grensesnitt. 
Sjekk skjermbildene i bildeserien: 

Ytelse 

Vi testet med Intels 7260 interne ac-nettverkskort og ZyXels USB 3.0-klient. 

Den opplevde ytelsen var meget god, både på streaming, web og ved lokal bruk. 
Men ved måling av filoverføring ligger ytelsen noe under det de beste løsningene kan prestere. 
Den er likevel godt over det typiske 802.11n-baserte løsninger klarer. 

Konklusjon 

802.11ac er på frammarsj og vi vil etter hvert se et bredere spekter av produkter i alle prisklasser. 
I skrivende stund prises ZyXEL NBG6716 aggressivt og gir mye for pengene. 

Vi liker utførelsen og grensesnittet, ytelsen er god, men ikke imponerende god. 

Skal du overføre mye data trådløst lokalt mellom maskiner finnes det bedre løsninger, men for de fleste andre oppgaver holder det helt fint. 

ZyXEL NBG-6716 
