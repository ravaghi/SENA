Overtydelig og moralistisk om insekters ungdomsopprør
Dette ser først ut til å være fattigmannsversjonen av "Biefilmen". 
Så blir det verre. 

Dette er, som tittelen antyder, historien om den lille bien Maja, en klassisk heltinne som tenker utenfor boksen/kuben og utfordrer vedtatte sannheter. 
Dette gjør henne svært upopulær blant de mest forstokkede medlemmene av kubesamfunnet, og før hun vet ordet av det er hun forvist fra kuben, og må surre rundt på egen hånd i engen. 
Samtidig oppdager hun at filmens åpenbare skurk konspirerer mot den milde og snille dronningen, og dermed tar hun på seg oppgaven med å få sannheten fram. 

I tillegg til dette i overkant forslitte plottet, skal vi igjennom en rekke overtydelige scener som skal lære oss å ikke skue hunden på hårene. 
Det ligger nemlig an til en aldri så liten krig mellom bier og veps, bare fordi de ikke kjenner hverandre, og dermed har demonisert motparten. 
Ja, det er akkurat så moralistisk og velbrukt som det høres ut. 
I tillegg skal vi lære at vennskap og mot er det som skal til for å gjøre verden til et bedre sted, hvor alle er venner. 

Dette kunne sikkert fungert hvis man hadde passet på å flette inn litt satire og humor som henvender seg til ulike aldersgrupper, slik man finner i de fleste av animasjonsfilmene fra Dreamworks og Pixar. 
Her henfaller man dessverre bare til plump slapstickhumor som muligens vil appellere til de aller minste, men som er så halvhjertet presentert at det blir mer irriterende enn noe annet. 

Hvis du absolutt skal se en film om insekter som gjør opprør mot den gjeldende samfunnsorden, er "Biefilmen" og "Småkryp" langt bedre alternativer enn dette fjaset. 
