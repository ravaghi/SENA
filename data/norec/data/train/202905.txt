Acer TravelMate 291LCi
Det er sjelden vi får så mange oppfordringer om å teste en PC-modell som vi har fått vedrørende denne PCen. 
Det er kanskje ikke så rart, for dette er en svært prisgunstig Centrino-basert maskin. 

Acer er en av verdens største produsenter av bærbare PCer, og har ofte kommet godt ut i våre tester. 
Mange har sikkert fått med seg testen av Acer Ferrari 3000, som ble publisert på DinSide Data i forrige uke. 

LES OGSÅ: 

TravelMate 291LCi er nok målgruppen en annen. 
Mens Ferrari 3000 først og fremst er laget med fokus på design og ytelse, er 291LCi myntet på mobile brukere - der størrelse, vekt og batterilevetid er viktigere enn rå ytelse. 
PCen måler 33,4 x 27,2 cm, og høyden i lukket tilstand er på knappe 3 cm. 

Her er et kort sammendrag av maskinvaren: 

Intel Pentium M 1,4 GHz prosessor 40 GB ATA100 harddisk 512 MB DDR SDRAM Kombinert DVD-leser og CD-brenner (8x DVD, 24x 10x 24x CD) Intel PRO/Wireless 2100 trådløst nettverk (802.11b) 15" skjerm, 1024 x 768 punkter (XGA) 
Integrert Intel Extreme grafikk (inntil 64 MB delt) 10/100 Mbit nettverk 56 Kbit modem 3 stk USB 2.0-porter FireWire-port infrarød port parallellport mic-inngang (mono) og uttak for øretelefoner VGA og TV-utgang 1 x PCMCIA-plass 

Gammel kjenning? 

Designmessig er den klassisk og diskré, og vi dro raskt kjensel på kabinettet. 
Denne PCen er vi ganske sikre er identisk med Zepto Znote 4050 som vi testet tidligere i høst, med unntak av at Acer har puttet i en større harddisk og mer minne i vårt testeksemplar. 
Dette var da også noe av det vi bemerket som negativt ved Zeptoen. 
Til gjengjeld var Zeptoen utstyrt med en leser for SD-minnekort, noe som blir mer og mer vanlig - som erstatning for floppydisken. 

Mens Zepto Znote 4050 leveres uten operativsystem og programmer, blir vårt testeksemplar fra Acer levert med både Windows XP Professional (norsk), Norton Antivirus og DVD-avspilling/CD-brennerprogrammer - til en pris som ligger under den renskede Zeptoen. 
Ikke verst! 

Kabinettet er for øvrig i plast, men Acer forsikrer om at det skal stå for en støyt, etter å ha kjørt diverse trykk- og dropptester. 
Det tok ikke vi sjansen på å motbevise, men i prinsippet foretrekker vi metallokk på PCer som skal transporteres mye, og kanskje ligger i klem i kofferter, ransler og lignende. 
Men, som vi også påpekte i Zepto-omtalen, plasten i lokket tåler at vi trykker ganske hardt på den uten at skjermbildet forstyrres. 

Tastaturet har standard kvadratisk utforming, og tastene er stille og behagelige å jobbe på. 
Under tastaturet sitter en pekeplate og to knapper. 
Pekeplaten har innebygd klikke- skrollfunksjonalitet (både horisontalt og vertikalt). 

Mange setter pris på at PCen støyer minst mulig, og disse blir ikke skuffet når de prøver Travelmate 291LCi. 
Med unntak for den svake summingen fra harddisken (du hører den knapt før du legger øret inntil) er den musestille. 
Viften går et sekund eller to etter at du har skrudd på PCen, men siden har i hvert fall ikke vi klart å provosere den til å starte - selv under de tunge grafikk- og prosessortestene. 
Dette er en egenskap vi verdsetter! 

Ytelse 

Ytelsesmessig fikk vi oss ingen overraskelser, med unntak av harddisken! 
Dette er blant de aller raskeste 4.200 rpm-diskene vi har testet overhodet. 
Det merker du ved at enkelte operasjoner fullføres raskere, for eksempel dersom du kjører flere programmer samtidig, og en del av disken brukes som virtuelt minne. 

Hvis du lurer på hvordan Pentium M-prosessoren yter i forhold til AMD Athlon XP og Intel Pentium 4, viser våre tester at 1,4 GHz-prosessoren er omtrent like rask som Athlon XP 2200+ eller Pentium 4 2,2 GHz. 
I praksis betyr det mer enn god nok ytelse til å utføre de aller fleste PC-oppgaver kjapt og greit. 

Men noen spillmaskin er dette ikke. 
Grafikkbrikken duger til 2D-oppgaver, herunder avspilling av film (for eksempel DVD og DivX), men skal du spille 3D-spill kan du risikere å måtte gå ned både på detaljnivå og oppløsning for å få ting til å flyte uten hakking. 

For målgruppen er det viktigere med god batterilevetid, og der skuffer PCen ikke. 
4 timer og 8 minutter er omtrent som vi forventer av en god Centrino-PC, og det er 8 minutter mer enn Acer antyder i sin egen markedsføring. 

En morsom detalj: 
Under uttesting fikk vi plutselig kontakt med naboens trådløse nettverk - i huset på andre siden av gaten. 
Riktig nok var signalet lavt, men nok til surfing på det usikrede nettet hans var det dog. 
Det tyder i hvert fall på at PCen er utstyrt med god antenne! 

Klikk på Tekniske data i oppsummeringsboksen for detaljer! 

Konklusjon 

TravelMate 291LCi seiler opp som et av de aller beste "valuta-for-pengene" Centrino-kjøpene akkurat nå. 
Den er rimelig, har godt med utstyr, støyer ikke, og har et seiglivet batteri. 
Brukerfølelsen er svært god, og totalt sett har vi lite å sette fingeren på. 
Selvsagt kunne skjermen hatt høyere oppløsning, og lokket kunne hatt et metallbelegg, men det hadde helt sikkert gjort PCen en god del dyrere. 
Kompromissene bør være til å leve med. 

Husk derimot på at målgruppen ikke innbefatter den mest spillhungrige delen av markedet. 
Dette er først og fremst en PC for kontoroppgaver, men multimedia og video fikser både grafikkbrikke og skjerm med bravur. 

Oversikt over testede PCer finner du i venstremargen! 
