Høytflyvende og glimrende
Gjennomført og utrolig flott eventyr om tre usannsynlig menn og deres usannsynlige eventyr. 

HANDLER OM: 
Carl er 78, tidligere selger og enkemann etter et livslangt og godt ekteskap. 
Livet går mot slutten, det skjønner Carl bedre enn noen. 
Men ennå finnes drømmer å virkeliggjøre: 
Han fester en skog av ballonger på taket sitt og drar av gårde mot Sør-Amerika for sitt livs eventyr. 
Problemet er bare at en staut, åtteåring speider har lurt seg med... 

DOM: 
«Se Opp» er en glimrende gjennomført, rørende og handlingsmettet animasjonsfilm. 
Når Pixar og Disney slår sine formidable krefter sammen, må det nødvendigvis bli bra. 
Og ganske særlig når denne animasjonsgiganten har forstått at både i tilnærming til personene og i ivaretakelse av Eventyret (med stor E) er det mye mer å hente hos de store japanske animasjons-mestrene enn i egen, ikke sjelden ganske glatte kommersaction fra noen år tilbake. 

Bare dét å bruke to oldinger og en åtte-åring som filmens hovedpersoner, er bevis godt nok. 

Det er en innledende sekvens, her, som i løpet av noen får minutter sammenfatter to liv, to drømmer, én kjærlighet og ett dypt savn, som er ren filmhistorie i sin konsentrerte fortellerkunst! 

For øvrig glir det lett, med en oppfinnsom, morsom og av og til riktig spennende og intrikat utvikling. 

Filmen kommer i hele fire versjoner: 
To «vanlige» med norsk tekst og norsk tale. 
Samt to 3D-versjoner; den originale amerikanske og én med norsk tale. 
Denne anmeldelsen er skrevet på grunnlag av den originale 3D- versjonen. 
