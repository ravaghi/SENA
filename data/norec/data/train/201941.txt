DCD732 - Børsteløs drill fra DeWalt
Børsteløs på 14,4 volt - erstatter den en 18-volts tradisjonell? 

Elektrisk håndverktøy har det ikke skjedd så forferdelig mye med, fram til nå. 

Produsentene er nemlig i ferd med å ta i bruk børsteløse motorer, noe som har mange fordeler, først og fremst i form av bedre effektivitet, enklere kjøling og færre slitedeler. 
Vi har skrevet mer om dette i denne artikkelen. 

DCD732 

DCD732 fra DeWalt er en 14,4 volts børsteløs drill. 
Den har ikke slagfunksjon til boring i mur, men har varierende moment i 15 trinn for skruing, i tillegg til fullt pådrag for boring. 

Det er også to mekaniske utvekslinger fra null til 550 omdreininger, og null til 2.000. 

Selve drillen er i velkjent DeWalt-kvalitet, med godt grep, god balanse og flere smarte løsninger som gjør bruken enklere både for proffer og amatører. 

Lysdioden begynner å lyse opp arbeidsstedet før drillen begynner å rotere, og slukker ikke før etter noen sekunder. 
Praktisk beltekrok er en selvfølge. 

Magneten på siden er fin til å holde et par skruer, bits, forsats eller annet man trenger som er kjekt å slippe å finne fram, spesielt når man står på stige oppunder taket. 

I bruk 

Vi testet settet DCD732D2 som består av en solid koffert som inneholder drillen, lader og to batterier. 
Dermed går du i praksis aldri tom for strøm med normale arbeidsoppgaver, hvis du starter med fulle batterier og setter det brukte batteriet rett i laderen når det er tomt. 

Vanlig boring med spiralbor opp til 13 millimeter er helt uproblematisk, det er overflod av kraft både i aluminium og stålplater. 

For å teste kraften i drillen måtte vi over på tøffere oppgaver. 

Eller hva med å bruke drillen til noe helt annet? 
Drill pilsen kald på 30 sekunder 

Derfor tok vi fram 22 og 32 millimeter Bosch Self Cut Speed, et trebor som både borer seg inn i og skjærer seg gjennom treverket, ved hjelp av gjenget senterspiss og bølgeformete skjæreegger. 

I tillegg brukte vi et vanlig flatbor på 38 millimeter. 

Alle borene håndterte drillen helt uproblematisk, uten antydning til å klage i form av redusert turtall. 

Også den store hullsaga på 120 millimeter, gjennom Fibo Trespo baderomspanel, gikk strålende. 

Les også våre tester av børsteløs 10,8 volt drill fra Bosch og 18 volts tradisjonell drill fra Bosch og DeWalt. 

Konklusjon 

Børsteløs motor gir mer kraft, det er det ingen tvil om. 
Topphastigheten på 2.000 omdreininger er ypperlig når du skal gå løs på grovarbeide med store hull i mye treverk, bare pass på når den bryter gjennom før du aner. 

Med 14,4 volt og børsteløs motor tar den opp konkurransen med 18-volts driller med tradisjonelle børstemotorer når det gjelder kraft. 
Samtidig er den lettere, mer strømeffektiv og fysisk lettere i bruk. 

Samtidig er den rimeligere enn tilsvarende 18-volts verktøy. 
