Adidas Supernova Cushion
Traust, men driftsikker, få feil og gode allroundkvaliteter. 
Denne skoen er en Toyota Avensis. 

Maken til lettløpt mengdetreningssko finnes det ikke mange av. 
Skoen gir en myk tur for ulike typer løpere. 

LES OGSÅ: 

Den følger føttenes naturlige bevegelsesmønster, og merkes knapt. 
Både lettvekterne og de litt tyngre vil få stor glede av Adidas Supernova Cushion. 

Derfor er det ikke så rart at Adidas selger mengder av disse skoene. 
Tross at den har vært på markedet noen år, er det fortsatt en sko som tiltaler mange og passer ulike løpere. 

Skoens hoveddeler: 

Mellomsåle av varmekomprimert EVA. 

Støtdemping av adiPrene (videreutviklet EVA) 

Overdel av kunstlær og mesh nylon. 

Støtdemping bak/foran: 
Skoene har relativt myk demping i både hæl og forfot, og gir derfor en behagelig tur. 
De fungerte strålende på lange turer på asfalt og grus. 

Støtdempingen er solid til mengdetrening. 
Til raskere løping? 
Til det finnes det sko som passer bedre - dette er ingen konkurransesko - men middels tunge løpere får likevel akseptabel kontakt med underlaget og ditto fraspark. 

Effektivitet/fartsfølelse: 
Det myke Adiprene-materialet i mellomsålen gjør at skoene gir mer effektiv løping enn andre mengdetreningssko. 
Frasparket blir relativt freskt. 

Føttene ruller naturlig og lett med skoene. 
Ingenting sinker løpsbevegelsen. 

I tillegg er lesten en tanke buet. 
Dermed ruller skoen automatisk litt forover, og løperne får et litt ekstra skyv forover. 
Dette finner vi vanligvis i lettvektssko beregnet for rask løping. 

Stabilitet/passform: 
Hælgrepet er ikke fullt så fast som på andre sko i samme kategori. 
Skoene sitter likevel ganske godt på foten. 
De glipper ikke. 

Tåboksen er romslig uten å bli for stor for foten. 
Stabiliteten er middels god. 
Testerne med høy fotbue trivdes også med disse skoene. 

Lesten er fleksibel og myk. 
Skoen har ikke stabiliserende elementer, og motvirker ikke overpronasjon. 
DinSide opplevde likevel at de har nok stabilitet til å tilfredstille løpere med mild overpronasjon. 

Sålegrep asfalt/grus: 
Skoene sitter godt både på asfalt og løsere underlag, som grus og store stier. 

Vekt: 
Vel 360 gram er ikke mye til mengdetreningssko å være. 
Skoene føles faktisk lettere enn de er. 
Det er ingen selvfølge for sko med solid støtdemping. 

Utseende: 
Tross navnet mangler Supernova-skoene månedesignen til for eksempel Adidas' A3-sko. 
Klassisk, lett konservativt, altså. 
Ikke for innovatørene. 

Konklusjon/løpsfølelse: 
Behagelige allroundsko som ble førstevalget for rolige langturer. 
En tanke traust, men her får du mye sko for kronene. 

Denne testen er basert på fjorårets utgave av skoen. 
