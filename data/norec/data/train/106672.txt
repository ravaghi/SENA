Uferdig PSP-ordbok
Idéen bak PSP-ordboken «Talkman» er genial. 
Men gjennomføringen er laber. 

Det fungerer slik: 
Du fester en mikrofon på toppen av PSP-maskinen, som du leser inn frasene du ønsker å oversette. 
I den europeiske versjonen er engelsk, fransk, tysk, spansk, italiensk og japansk støttet. 

Du velger så hvilket språk du vil bruke selv og hvilket språk du vil oversette til, deretter velger du mellom en rekke forskjellige scenarioer - fra restaurant til natteliv. 

Så sier du frasen du ønsker å oversette inn i mikrofonen. 
En blå fugl på skjermen oversetter for deg. 

Genialt! 
Så langt, i alle fall. 

Det har sikkert med alt for stor avstand mellom konsept og teknologi å gjøre, i praksis er i alle fall den interaktive ordboken «Talkman» milevis fra det den forsøker å være. 

Det tar alt for lang tid å komme til menyen du ønsker. 
Hauger av fraser jeg i utgangspunktet ønsker å bruke, mangler. 
Stemmegjenkjenningen er ikke alltid helt patent. 
Og det er ikke alltid like enkelt å vite hvilket scenario frasen du ønsker å oversette, ligger under. 

«Talkman» kan lære deg mange nyttige fraser dersom du øver på egen hånd. 
Nytteverdien øker også dersom du lærer deg hvilke fraser ordboken faktisk har inne før du bruker den i feltet. 

Men i det store og hele snakker vi ikke om noe annet enn en uferdig prototype på en spennende fremtidig versjon. 
