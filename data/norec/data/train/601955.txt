Djerve rockere
De har vært ute noen rockenetter før, og triobandet Djerv er ikke langt unna å levere et album av høy klasse. 
Men Agnete Kjølsrud, Stian Kårstad og Erlend Gjerde mangler et par–tre knallåter til for å krone verket skikkelig. 
Djerv har produsert låtpakken selv, med dyktige og meritterte medhjelpere som Daniel Bergstrand (Meshuggah, In Flames) og Matt Hyde (Slayer, Monster Magnet) som henholdsvis tekniker og mikser. 
Agnete Kjølsrud vekselvis brøler og synger omtrent som hun gjorde i bandet Animal Alpha. 

Rocken til Djerv vipper hit og dit; de passerer sjangergrenser mellom aggressiv metall, tungrock og symfoniske elementer. 
Noen av låtene har fengende og hektende refreng som de har hentet fra popens melodiunivers. 
Jo da, dette låter fett og bra, og Djerv er selvsagt klar for Norway Rock i Kvinesdal i sommer. 
