Nora Brockstedt:«Christmas Songs» 

(Jazzavdelingen/Musikkoperatørene) 

Med fjorårets «As Times Goes By» tok Nora Brockstedt Jazz-Norge med storm. 

På oppfølgeren lar hun seg igjen akkompagnere og inspirere av fremragende yngre musikere, men denne gangen er det et knippe velkjente juleslagere som presenteres. 
Smakfulle arrangementer av «Santa Claus Is Coming To Town», «Frosty The Snowman« og «Mary's Boychild» er noen av høydepunktene. 
Uttrykket er neddempet og meditativt, likevel elegant swingende, ikke minst takket være pianist Anders Aarum, bassist Ole Morten Vågan og trommeslager Thomas Strønen. 

Frode Nymo og Stian Carstensen setter ytterligere farge, sistnevnte med steelgitar på ubetalelige «Have Yourself A Merry Little Christmas». 
Som en bonus kommer duett med Kåre Conradi på en norsk versjon av «Let It Snow». 

CARL PETTER OPSAHL 
