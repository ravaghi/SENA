AirPatrol - styr varmepumpen med mobilen
Med denne kan du fjernstyre varmepumpa uansett hvor du er. 

Varmepumpe finnes i tusener av hjem, og sparer inn tusener av fyringskroner når den brukes fornuftig. 
Og fornuftig bruk betyr først og fremst at den jobber mest når noen har glede av varmen, ikke når huset er tomt. 

Samtidig er det stas å komme hjem til ferdig oppvarmet hus, og slippe å hutre til temperaturen er oppe i trivselsområdet. 

Alle moderne varmepumper har mulighet for døgn- og ukeprogrammer, med automatisk regulering av temperaturen gjennom de forskjellige tider på døgnet. 
Men det er ikke alle som har samme dagsprogram hver eneste dag og da jobber varmepumpa til ingen nytte. 

Så hva er da løsningen? 

Fjernstyring fra mobil løser disse problemene og åpner for andre muligheter. 

AirPatrol 

AirPatrol er en liten enhet som er bindeleddet mellom mobilen og varmepumpa. 
Den kommuniserer med mobilen ved hjelp av vanlige SMS-meldinger og kommuniserer med varmepumpa ved hjelp av infrarøde signaler, de samme signalene som fjernkontrollen som følger med varmepumpa bruker. 

For å slippe å taste inn kryptiske SMS-meldinger laster du ned en app, som genererer de riktige tekstmeldingene for deg når du trykker på mer begripelige knapper som tilsvarer et utvalg av dem som finnes på fjernkontrollen. 

Installasjon 

AirPatrol kommer i eske med strømforsyning og bruksanvisning. 
For å få den til å fungere må du installere et SIM-kort, men først må du slå av PIN-kode-sjekk. 
Det gjøres ved å sette SIM-kortet i en vanlig mobil, slå av denne funksjonen og så lagre den. 
Deretter tar du ut SIM-kortet igjen og setter det inn i AirPatrol. 

AirPatrol har bare reservebatteri og trenger strømforsyning til daglig bruk. 
Denne følger med og tilkobling skjer med en microUSB-kontakt. 
Du kan ta ut ledningen på to steder på undersiden av enheten. 

For å kommunisere best med selve varmepumpens innedel skal AirPatrol plasseres på veggen til høyre for denne, på en vegg eller et bord, slik at de infrarøde signalene når fram. 
Disse signalene reflekteres av harde underlag, så den kan godt peke nedover slik at signalet reflekteres opp til varmepumpen. 

For å teste om de kommuniserer er det en skjult testknapp som du betjener med en binders eller annen tynn, spiss gjenstand gjennom et hull i AirPatrol. 

Det enkleste er å sette inn en liten skrue i veggen som AirPatrol kan henge på. 

I bruk 

For å komme i gang laster du ned en gratis app for iPhone, Android eller Windows Phone 8. 
I appen skriver du inn telefonnummeret som hører til SIM-kortet, gir installasjonen et navn og oppretter eventuell eier og bruker, med forskjellige rettigheter. 
Du må selvfølgelig også velge i menyen hvilken varmepumpe du har for å få på plass de riktige kommandoene. 

Så er det bare å velge temperatur, operasjonsmodus og viftehastighet. 
Når du har valgt disse trykker du knappen "Send til utfør". 
Da genereres en tekstmelding og meldingsappen åpnes. 
Der ser du meldingen, så trykker du send-knappen og instruksene sendes til AirPatrol som oversetter til IR-signaler som sendes til varmepumpen. 

Du kan også lagre tre favorittinstillinger i appen. 

Konklusjon 

AirPatrol var helt uproblematisk å sette opp og ta i bruk, og alt har fungert som forventet i testperioden. 

Det eneste vi var litt usikre på var hva slags mobilabonnement vi skulle velge. 
Siden AirPatrol bruker SMS bør den ha et eget nummer. 
Et tvilling-SIM-kort er ikke optimalt, siden alle SMS-meldinger da ville havne både i din egen mobil og i AirPatrol. 

Avveingen blir om du skal velge et abonnement med månedsavgift og fri SMS-bruk eller et uten månedsavgift og betaling pr SMS. 

Uansett er AirPatrol en løsning som ikke er blant de aller billigste. 
I tillegg til prisen på selve AirPatrol kommer mobilbruken i tillegg. 
Alt dette kan du spare inn over tid, men hvor lang tid det tar i forhold til å skru ned temperatur og vifte før du går og opp igjen når du har kommet hjem, eller sette opp en fast reguleringssyklus - det blir et regnestykke som avhenger av svært mange løse tråder. 

For hytteeiere som tar turen på sparket er løsningen glimrende, samt for dem som har uforutsette arbeidstider som ikke lar seg forhåndsprogrammere. 
Som en ren "kjekt å ha" - løsning er den kanskje litt i dyreste laget. 
