Jawbone Jambox:Stor lyd fra liten boks 

Denne mini-høyttaleren kan være akkurat det du har ventet på. 

Jambox er en liten høyttaler som ga oss en god start på teståret 2011. 

Tross den beskjedne størrelsen har nemlig den lille rakkaren overraskende god lyd, samtidig som den er svært enkel å ta med seg. 

Når Jambox i tillegg kommer i flere ulike farger, har god batteritid (10 timer oppgitt), og en innebygget bluetooth-mottager, er det lett å la seg friste. 

Jambox i bruk 

Jamboxen er svært enkel i bruk: 

På siden finner du av/på bryteren, og holder du knappen opp går den automatisk i søkemodus for Bluetooth/blåtann. 
Tilkobling til vår iPhone gikk raskt og smertefritt, og den kan altså brukes av alle blåtann-kompatible enheter. 

Du får også en 3,5mm jack er inngang slik at du også kan koble til MP3 spillere uten blåtann. 
Jambox kan lades opp fra enhver PC via mikro-USB inngangen. 
Det følger også med en vanlig strømlader i pakken. 

På toppen får du i tillegg volum-taster og en talk-knapp. 
Den siste er praktisk hvis du får innkomne samtaler når mobilen er tilkoblet. 
Et trykk på talk-knappen, og du får lyden ut via høyttalerne. 

Konklusjon 

Jamboxen gir deg ingen hifi-opplevelse, men størrelsen tatt i betraktning er det bare å la seg imponere. 
At en så liten enhet faktisk evner å gi en viss følelse av bass var faktisk en stor overraskelse, og er du lei av pinglete lyd fra laptopen din kan dette være svaret. 

På kontoret, på stranda eller på hotellrommet vil dette faktisk holde for de aller, aller fleste. 

Prisen er likevel Jamboxens største ulempe. 
Vårt eksemplar kostet 200 dollar i USA, og når Jamboxen er ventet for salg i Norge fra februar måned antas den å ligge på rundt 1.600 kroner. 

Det gjør den faktisk dyrere enn vår favoritt Philips Fidelio DS7550, og sammenligningen blir derfor interessant: 

Fidelioen har minst like god batteritid, og enda bedre lyd. 
Ulempen er at den er låst til iPhone, mens Jambox fungerer like godt på alle mobiler og i tillegg er enda lettere å ta med seg. 

Her gjelder det altså å finne ut hva du prioriterer høyest før du trykker på bestill-knappen. 

Oppdatert 5/1: EET Norge AS er distributør av Jawbone Jambox og venter dem inn til lager kommende uke, antatt utsalgssted er bl.a Eplehuset & Humac. 
