Inspektør Lewis' siste mysterier avrunder som forventet
På behersket britisk vis. 

TV-SERIE: 
Sju sesonger «Lewis» har det blitt siden forgjenger og læremester Morse la på røret ved årtusenskiftet. 
Men nå er vi ved veis ende, med de tre siste historiene i den populære serien. 

Opprinnelig var de fordelt på seks episoder, men NRK har klippet det hele sammen til vant «Lewis»-format; tre halvannen time lange filmer. 

Tro mot vitenskap 

I første runde handler det om tro, overtro, vitenskap og bedrageri, når en ung psykologiforsker og familiemann blir funnet død i et konsultasjonslokale ingen av hans nærmeste visste han hadde. 

Ved å praktisere som synsk har han skaffet seg uvenner på begge sider av vitenskapen, og i kjent stil får vi være med på alle etterforskningens mer eller mindre villedende avstikkere før morderen til slutt blir avslørt. 

Også de påfølgende episodene utspiller seg mot et bakteppe der makt, kunnskap, penger og religion er blant drivkreftene. 

Stilistisk intrigekrim 

Du skal ikke vente deg realistisk drama for å ha glede av «Lewis». 
Dette er intrigefokusert fortelling, der dialogen først og fremst brukes til å formidle informasjon. 
Den siste samtalen der morderen forteller alt er for eksempel sjelden sannsynlig, men bidrar i dette formatet til det som er viktigst: 
Å få svarene. 

Likevel vil faste følgere sette pris på den tørrvittige og ofte kjærlig ertende ordvekslingen mellom Lewis og medhjelper Hathaway, et fast kjennetegn ved serien. 

«Lewis» en dessuten stilmessig en nesten medidativ opplevelse. 
Handlingen går rolig framover, pakket inn i behagelig strykermusikk, glidende kameraføringer, ærverdig Oxford-arkitektur og idyllisk natur. 
Det er en av seriens styrker, men i disse lange episodene blir tempoet noe langdrygt å følge - noe som nok delvis skyldes at historiene er skrevet for en annen struktur. 

Ryddig avrunding 

Som den siste sesongen i en kjent og kjær serie har «Lewis» en jobb å gjøre med å runde av. 
Det er lagt inn noen nostalgiske hint underveis, som når Lewis finner fram Wagner-LPen Morse ville ha ham til å høre på, eller når en fersk politimann viser seg å ha møtt ham i hans unge år. 

Et spor som etableres tidlig, er Hathaways tvil om egen plass i politiyrket. 
Dermed er det ingen selvfølge at han skal ta over stafettpinnen som Lewis gjorde for Morse, når Lewis begynner å gjøre alvor av pensjonsplanene. 
Like fullt, som seg hør og bør avsluttes det hele ryddig og behersket, uten de store overraskelsene - for ikke å snakke om følelsesutbrudd. 
