Har gitt ut en av årets foreløpig beste norske låter
Eks-supermodellen Carmen Hillestad har blitt til Carmen Villain. 

ALBUM: 
Selv med fordommene stappet langt ned i festivalbagen, var det lite som tydet på at eks-supermodellen Carmen Hillestad, etter en ganske forglemmelig Bylarm-konsert i 2011, skulle ta de formidable stegene som låtskriver og artist som materialiserer seg på debutalbumet «Sleeper». 

Ingenting er da mer gledelig enn at vi på dette albumet, delvis produsert av norsk støydrømmepops erkebiskop Emil Nikolaisen og sømløst og hypnotiserende lappet sammen av Prins Thomas, hører den forførende lyden av en plate som overgår ideene som ligger til grunn for den. 
La gå at det ikke låter spesielt originalt - albumet er i tett dialog med alt fra Velvet Underground og Kim Gordon/Sonic Youths kunst/rock/fashion-ikonografi til nyere, mer introverte, søvnige indierockkoordinater som tidlig Cat Power og Blonde Redhead. 

«Dreamo» er allerede på shortlista over årets beste norske låter, og illustrerer det høye nivået på Carmens narkoleptiske, svalt buldrende og svaiende musikalske cool. 
