Noen ganger briljerer Ida Jenshus
Mer nedstrippet country fra den kritikerroste artisten fungerer nesten hele veien. 
Så roter hun bort magien. 

Ida Jenshus’ femte album starter helt briljant. 
«April Child» kan stå igjen som et av årets sterkeste musikalske øyeblikk i Norge, med et inviterende lydbilde som setter en høy standard for resten av albumet. 

Countryartisten har vunnet tre spellemannpriser, samarbeidet med en lang rekke prestisjetunge musikere og blir møtt med tilnærmet toppkarakter hos anmelderne. 

Også Two Worlds har flere høydepunkter. 
Dessverre er det også et album som faller inn i kategorien «bra, men». 

På sitt beste er det et nedstrippet mesterverk, men Jenshus leverer også anonyme låter som trekker ned. 

Hør «Greatest Love» her: 

Roter seg bort 

For å ta det positive: 
Det er en gjennomført stemning hos Ida Jenshus – noe lett gjenkjennelig og til dels unikt som hun, med rette, har fått skryt for gjennom hele karrièren. 

Etter en knallsterk åpning holder også singelen «Greatest Love» høyden. 
Den er skrevet sammen med veteranen JD Souther, som blant annet har samarbeidet med The Eagles og Linda Ronstadt. 

Den nedstrippede og varme stemningen i Two Worlds kan utvilsomt gjøre kalde høstkvelder noe varmere, men annen halvdel av albumet er svakere og mer anonymt. 

Åpningssporene er sterke, mens «Blood Moon» og «The Visitor» er noe svakere. 
Så mister Two Worlds dampen fullstendig i de to stemningssporene «Deep Sea» og «Arrival». 
Etter dette får ikke Jenshus tilbake nerven, selv om avslutningen er sterkere. 

Våger seg på nye veier 

Jenshus har aldri vært så nervøs for en utgivelse som for denne, sier hun på sin egen hjemmeside. 
Det er naturlig, for Two Worlds går i en litt annen retning enn før, selv om det er liten tvil om at det fortsatt er Ida Jenshus. 
Her er produksjonen mer akustisk og saktegående enn vi er vant med. 

I arbeidet med albumet har hun vært mye på reisefot og spilt inn musikk i fem ulike studioer, blant annet i legendariske Nashville. 
Det ser imponerende ut på papiret, men er ikke nok til å løfte Two Worlds til de virkelig store høydene. 

De nye veiene Ida Jenshus våger å gå, kan fungere veldig godt. 

Akustisk country sammen med en vakker stemme har alle muligheter til å bli ordentlig bra, og Jenshus fortjener all mulig skryt for å tenke litt annerledes. 
Men helheten blir monoton, og totalinntrykket trekkes ned når nerven rotes bort i midten av albumet. 
