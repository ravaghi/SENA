Nissan e-NV200 prøvekjørt
Kjøreturen i Nissans el-flerbruksbil ga oss opptil flere aha-opplevelser. 

BARCELONA: 
Vi har kjørt Nissan NV-200, en bil som i versjonen Evalia er den første elektrisk drevne familiefrakteren - altså en svært romslig flerbruksbil med ren batteridrift. 
Som varebil tror vi også denne bilen har et betydelig potensial. 

Greie priser 

For varebilvarianten starter prisene på 210.000 kroner og personbilvarianten Evalia koster 242.500 kroner. 
Som vanlig kommer frakt og levering i tillegg, som varierer fra sted til sted. 
Til sammenligning koster Evalia med dieselmotor 310.000 kroner. 

Fem seter 

e-NV200 leveres i utgangspunktet som varebil, mens Evalia-varianten er en svært rommelig og mer påkostet fem-seters personbil. 
Den bærer naturligvis preg av å ha nyttekjøretøy-bakgrunn, men noe vi merket oss svært raskt under kjøring er at den elektriske drivlinjen gjør at en av ulempene ved denne typen kjøretøy så å si er eliminert: 
Nemlig rumling og resonans fra dieselmotoren som gir et påtagelig støynivå i versjonen med forbrenningsmotor. 

Mer stabil 

Vi konstaterer altså en merkbar heving av det totale komfortnivået. 
I tillegg opplevde vi kjøreegenskapene som helt OK under den begrensede kjøretiden vi hadde til rådighet. 
Med en batteripakke på 270 kilo i gulvet (mer om denne lenger ned), økes stabiliteten gjennom lavere tyngdepunkt. 
Riktignok er bakvognen fremdeles litt spretten over ujevnheter når bilen har lite last - enkle bladfjærer er ikke hverdagskost på en personbil og minner om bilens opphav. 

Ikke sofistikert 

Interiøret er også en del mer rustikt - med grovere og mer billig virkende plast blant annet, enn man er vant til på personbil. 
Rattet har den mer buss-aktige, delvis liggende posisjonen man også forbinder med nyttekjøretøyer. 

Vi la ellers merke til at girspaken er som på en konvensjonell automat snarere enn den mer futuristiske enheten i Leaf. 
Det dreier seg om en firetrinns automat med et annet utvekslingsforhold, som gir mer moment i lav hastighet - og gjør det mulig for varebilversjonen å takle selv en oppoverbakke med 30 prosents helling - med full last. 

Ikke opplevd kvalitet som i en personbil, altså. 
Men bilen må bedømmes ut fra hva den er bygget for. 
Er det plass man er ute etter, samtidig som man innser at det ikke er en bil for langtur, vil vi tro det finnes et visst kundegrunnlag blant folk med såkalt aktiv - og plasskrevende - livsstil. 

Annerledes instrumentpanel 

Den største forskjellen i interiøret, er det fornyede instrumentpanelet med LED-visninger som gir føreren viktig informasjon. 
Et digitalt speedometer dominerer måleinstrumentet med tre viktige funksjoner: 
En strømmåler som viser strømforbruk og status for regenerering av energi, en batterimåler samt en ladetilstandmåler som angir gjenværende tilgjengelig rekkevidde. 

I tillegg gir multifunksjonvisningen en økonomisk avlesing sammen med ladetilstand av batteri, total kilometerstand / trippteller og dekktrykk. 
Også dato, tid og utendørstemperatur vises. 
Dette inkluderer også det Nissan kaller en langsiktig «helsesjekk» av batteriets tilstand. 

Varsellysene inkluderer batteritemperaturindikator med gult varsellys for høy temperatur og blått varsellys for lave temperaturer. 

Vi har tidligere testet familiefrakteren Nissan NV200 med dieselmotor 

17 mil 

For selv om Nissan fokuserer på bedrifter med denne bilen, regner de med at den også vil appellere til private og familier. 
Rekkevidden til e-NV200 er oppgitt til inntil 170 kilometer etter den europeiske NEDC-standarden. 
Dette skal ifølge Nissan være tilstrekkelig for over halvparten av varebileiere i dette segmentet, som skal ha en gjennomsnittlig kjørelengde på rundt ti mil daglig. 
Ikke nok med det - 35 prosent kjører aldri mer enn 120 kilometer per dag, skal man tro de samme studiene. 

En halvtime på hurtiglader 

Batteripakken er i kapasitet tilsvarende den man finner i Nissan Leaf. 
Den kan lades på 10 eller 16 Ampère kurs. 
Men den har en annen fasong og er spesielt tilpasset vare- eller flerbruksbilen. 
Den er nemlig kortere og smalere - men noe høyere. 
Den er altså, som i Leaf, plassert i gulvet med en beskyttende struktur. 
Dette bidrar på en positiv måte til bilens sikkerhet ved å senke den høye bilens tyngdepunkt, som vi så tidligere, samt å avstive bilens strukturelle konstruksjon. 

NB: 
Husk at du være svært forsiktig ved lading fra vanlig stikkontakt. 

Det er også mulig å bestille e-NV200 med 6,6 kW-lader, og da kan man benytte 32 Ampère og dermed redusere ladetiden til fire timer. 
Med CHAdeMO 
DC 50 kW hurtiglader kan man lade batteriet fra 0-80 prosent på 30 minutter. 

Lades ved butikken 

I Norge finnes det ifølge elbilforeningen for tiden rundt 100 hurtigladestasjoner i Norge og 100 nye er planlagt etablert i nærmeste framtid. 
Nissan for sin del har inngått et samarbeid med matvarekjeden Kiwi om utbygging av minimum 50 hurtigladere på Kiwi-butikker over hele Norge. 
I Europa er det per i dag etablert cirka 1.100 offentlige CHAdeMO-hurtigladere. 

Fjernkontroll-app 

Carwings-appen gjør det mulig å styre styre bilens funksjoner rett fra mobilen. 
Hvis man aktiverer Nissan Carwings i en såkalt «You+Nissan»-konto, kan denne appen brukes til å fjernkontrollere- og styre lading, beregne batterirekkevidde og bilens temperatur. 
Dette selvsagt for å optimalisere rekkevidden. 

Spesialtilpasset 

Selv om e-NV200 er basert på eksisterende NV200, har den likevel gjennomgått en grundig spesialutvikling av Nissans ingeniører. 
Drivverket har blitt endret på flere viktige områder for å passe inn i den nye modellen, samtidig som det også er gjort endringer på karosseriet for å gi den ønskede lastekapasiteten. 

I alt opplyser produsenten at 30 prosent av delene er unike for el-versjonen av NV200. 

Sprek nok 

Toppfarten er begrenset til 120 kilometer i timen og det er tilstrekkelig for denne typen bil. 
Vi lå i 110 på motorveien uten at det var noen utfordring - i den hastigheten er det relativt moderat rullstøy (på spansk motorvei-asfalt, riktignok!) og en del vindsus, men fortsatt ikke klassisk varebil-støynivå. 

Akselerasjonen er kvikk under bykjøring - den drar greit fra sitt diesel-søsken fra grønt lys. 
Fartsøkningen avtar selvsagt gradvis over 50-60 kilometer i timen, men likevel klarer den 0-100 på 14 sekunder - et halvt sekund raskere enn dieselutgaven. 

Over fire kubikkmeter 

Varebilvarianten har et lastevolum på 4,2 kubikkmeter og kan frakte to europaller. 
Maksimal nyttelast er 770 kilo. 
En skyvedør er standard - skyvedør nummer to kan fås som ekstrautstyr. 
Det er en stor og praktisk åpning bak og vi kunne konstatere at inn- og utlasting er en svært enkel prosess. 
Også Evalia har skyvedører og bagasjeplassen er, som det går frem av bildene, gedigen. 

Før den ble lansert på markedet gjennomgikk e-NV200 et omfattende testprogram i Japan og Europa med førproduksjonsmodeller. 
De ble overlevert til kjente, internasjonale selskaper som FedEx, Coca Cola, DHL, British Gas og det japanske postvesenet, slik at de kunne teste bilen for bruk i sin daglige forretningsvirksomhet. 

Tilbakemeldinger fra denne evalueringsprosessen har gjort at Nissans ingeniører har finjustert produksjonsversjonen. 

Greit basisutstyr 

Tilgjengelig utstyr på e-NV200 minner ellers om utstyrsnivået på en personbil med funksjoner slik som automatiske frontlys og vindusviskere, Bluetooth- og USB-tilkobling, «intelligent» nøkkel, ryggekamera, tidligere nevnte CarWings, oppvarmede seter og oppvarmet ratt. 
Den såkalt intelligente nøkkelen gjør det mulig å fjernstarte klimakontrollen for å kjøle ned eller varme opp kupeen før kjøring. 

For å konkludere: 
Nissan e-NV200 vil ikke passe alle, men har man ikke behov for svært lang rekkevidde, men trenger plassen, er dette foreløpig eneste alternativ med elektrisk drift. 
Og når kostnadsnivået er holdt på et såpass moderat nivå - selvsagt i stor grad takket være de typisk norske fordelene - har vi ikke noe problem med å trille en respektabel firer på terningen. 

Salget av e-NV200, Nissans elbil nummer to, starter i Norge i september. 

Flere bilder: 
