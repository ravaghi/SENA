Fytte smurf!
«Smurfene 2» tilbyr en overdose slapstick for de minste, i blåmuggen 3D. 

FILM: 
«Smurfene 2» er tillatt for alle, dessverre. 
Den burde hatt 7-årsgrense. 
Det vil si, ingen over sju år burde overtales til å se denne filmen. 
Den kan utvilsomt ha skadelig virkning på voksne. 
Selv forlot jeg kinosalen med hjernen full av blå guffe. 

La oss likevel glemme de uskyldige ofrene. 
Det viktige spørsmålet er om disse nusselige gnomene har skadelig virkning på barn og det tviler jeg på. 
I så fall måtte det være på grunn av 3D-formatet, som kan medføre at barna får mindre lyst til å se film. 
3D-brillene stjeler som kjent 30 prosent av lysstyrken. 
I «Smurfene 2» blir i tillegg nesten all blåfargen borte. 
Tar du av brillene, innser du at 3D-smurfene er gråblå. 
Barn liker farger. 
Klare farger. 

Smurfer i Paris 

Som trøst byr filmen på store doser av noe annet som barn setter pris på: fysisk humor. 
Smurfer går på trynet. 
Snakkende katter får seg en på tygga. 
Trollmenn får smake egen medisin. 
Enda flere smurfer går på trynet. 
Selve handlingen er mindre viktig. 
Smurfene lever det glade smurfeliv i landsbyen, men forstyrres av trollmannen Gargamel, som trenger «smurfe-essens» for å erobre verden. 
Dette vil han oppnå gjennom Smurfeline, en gulhåret skjønnhet som etter hvert ikke vet hvor hun hører hjemme. 
Etter mye baluba, havner alle heltene fra forrige film - Gammelsmurf, Klønesmurf, Jålesmurf og Sinnasmurf - i Paris, der Gargamel er en populær artist. 

Voksenmishandling 

Naturlig nok har hele fem manusforfattere vært med å konstruere dette uinspirerte opplegget. 
Mye av jobben har bestått i å putte inn «smurf» i et utall ord og setninger, som i «Fy smurf!» og slikt. 
Hadde det ikke vært for «smurf», ville filmen hatt mer bannskap enn en helaften med Gordon Ramsey. 

«Smurfene 2» er ikke bare en barnefilm, men en ekstremt masete og unødvendig overflatisk barnefilm. 
Desto mer plagsomt er det at regissør Raja Gosnell og de fem manusdvergene gjør vondt verre ved å presse inn en rekke krampaktige voksenreferanser. 
«Smurfene 2» er utilsiktet voksenmishandling, men det må vi finne oss i. 
Hvis barna vil se «Smurfene 2», er det deres rett. 
Men se den i farger. 
