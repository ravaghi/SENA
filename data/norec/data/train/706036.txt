Overlesset mareritt i Mexico
Selv ikke et flott knippe skuespillere kan løfte «Gringo» fra følelsen av gjennomsnitts B-film spekket med tomme kalorier og altfor mye mas og folk. 

Gringo 

Sjanger: Actionkomedie. 
Nasjonalitet: USA/Australia 2018. 
Regi: Nash Edgerton. 
Skuespillere: David Oyelowo, Charlize Theron, Joel Edgerton, Amanda Seyfried, Paris Jackson, Thandie Newton, Michael Angarano. 
Lengde: 
1 time 51 min. 
Aldersgrense: 15 år. 

Så mye svik. 
Og grådighet. 
Og kynisme. 
Så mange slags hevnopplegg, og så mange slags skurkesjeler. 
«Gringo» prøver å være både hardkokt, spennende og morsom på en gang. 
Men lykkes ikke med noen av delene. 
Til det er filmen for lite smart og originalt skrudd sammen. 

Kjip kompis 

Vår mann i dette ormebolet er Harold (David Oyelowo). 
Pliktoppfyllende som få, og evig takknemlig til sin gode venn Rich (Joel Edgerton), som har skaffet ham jobben i det Chicago-baserte farmasøytiske selskapet der Rich er selveste sjefen. 
Han aner ingenting om hvilke kyniske planer Rich har for både ham og selskapet. 

Men da de to drar på forretningsreise til Mexico sammen med sleske Elaine (Charlize Theron) til pillefabrikken som produserer ettertraktede cannabispiller, får han seg en skikkelig øyeåpner. 

Plutselig er den uerfarne skurkehjernen Harold viklet inn i trøbbel med både lokalt narkokartell, grådige småskurker og en lyssky leiesoldat. 

Men det er mye mer: 
Sidehistorier om utroskap, bistandsarbeid og naive ungdommer med gratisbillett til Mexico. 
Passe greie nok hver for seg, men summen av alle disse forviklingene demper spenningskurven kraftig. 

Sjeldne godbiter 

Visst finnes det tilløp til litt heftig action, blekksvart humor og frekke karikaturer innimellom her. 
Men godbitene er for sjeldne, og altfor godt innpakket i stereotyper, krampekjapp dialog og forutsigbarhet. 

Selv solid innsats fra David Oyelowo, Charlize Theron, Joel Edgerton, Amanda Seyfried og Thandie Newton, samt en herlig liten rolle til Michael Jackson-datter Paris, greier ikke å kamuflere at «Gringo» stort sett er en slapp og uinspirert affære. 
