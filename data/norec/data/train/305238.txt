Against Me!-frontmann Tom Gabel har blitt til frontkvinne Laura Jane Grace
Det har resultert i et vitalt album proppet med sterke følelser. 

ALBUM: 
Det har snart gått fire år siden Against Me! ga ut meningsdeleren «White Crosses». 
Selv om den ble hakket for polert og tematisk velprøvd for gamlefansen, inneholdt den et par udiskutabelt briljante rockelåter. 

I tiden mellom forgjengeren og dagsaktuelle «Transgender Dysphoria Blues» har frontmann Tom Gabel blitt til frontkvinne Laura Jane Grace. 
Noe som naturlig del er viet mye plass på nyskiva. 
Det er sannsynligvis også årsaken til at bandet spiller og synger med en helt ny glød. 

Åpningssporet og tittelkuttet harver av gårde i god folkpunk-ånd med store akkorder, hektiske trommer og en hypertent Laura Jane i front. 
«True Trans Soul Rebel» og «Drinking With the Jocks» blottlegger den vanskelige prosessen Grace har vært gjennom med briljant, frådende rock som sluttresultat. 

Plata er generelt røffere i kantene og mer punka enn på lenge. 
Prima vare, med andre ord. 
