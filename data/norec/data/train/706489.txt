Gjør indierocken fra 80-tallet spennende igjen
Alternativ rock gjort enda mer alternativ. 

Kristin Hersh: 
"Possible dust clouds" (Fire/Border) 

Da Kristin Hersh og stesøsteren Tanya Donelly dannet Throwing Muses tidlig på 80-tallet, hadde de noe godt på gang. 

Donelly forlot bandet i 1991 til fordel for Belly, mens Hersh holdt liv i det noen år til før solokarrieren overtok. 
På 2000-tallet har hun også gitt ut plater med 50 Foot Wave, i tillegg til å gjenopplive Throwing Muses. 

Midt i dette er 52-åringen nå ute med soloalbum nummer ti. 
Stemmen er slitt, men det er sjelden et hinder i rocken. 

Åpningen "LAX" viser at Hersh var med på å bygge opp under som skulle bli hetende grunge, mens den akustiske starten på "Halfway home" er en annen side av henne. 

Melodiene er fine, men hun vrir og vender på dem, til tider atonalt og urytmisk. 
Dark sunshine, kaller hun det. 
Samtidig har hun invitert med folk som har kommet innom studio, i motsetning til på tidligere soloalbum der hun som regel har spilt alt selv. 

Hun kjører indierocken fra 80-tallet gjennom kverna og gjør den spennende igjen. 

Beste spor: "LAX", "Halfway home", "Fox point". 
