Eksplosiv action
Det er overhodet ikke vanskelig å beskrive «Mercenaries 2». 
Det handler om å blåse ting i luften. 
Punktum. 

Det er derimot desto vanskeligere å levere dyptpløyende, malende beskrivelser av noe som i utgangspunktet er grunnt som en sildrende fjellbekk. 
Uten at jeg egentlig mener det som noen kritikk av spillet, her vet du hva du får allerede når du ser på coveret. 

I «Mercenaries 2» styrer du en leiesoldat som havner midt i et kupp i Venezuela. 
Diverse styrker forsøker å få kontroll over landets oljeressurser, og selv om du gjør oppdrag for flere av disse for å tjene penger, er det overordnede målet å hevne seg på landets nye leder. 

Spillverdenen er enorm og byr på mye variasjon - fra jungel til storby - og du utkjemper dine kulesprutende kamper i en slags bananas-versjon av «Grand Theft Auto». 
Her er det bare å legge realismekravet på hyllen, dette er rendyrket Rambo-action. 

Du har tilgang til hauger av våpen og kjøretøy, og begge deler brukes mens leiesoldaten du styrer peprer løs på fiender mens han eller hun spytter ut tørrvittige kommentarer. 
Det hele er så tegnefilmaktig overdrevet at det er vanskelig å bli provosert av tematikken. 

«Mercenaries 2» flytter ingen fjell, det hever ingen øyebryn og det er temmelig forutsigbar og lettbent underholdning du får presentert. 

Men så er det også vellaget underholdning dette her, et spill bygget på heftige actionsekvenser og det deilige suget som kommer fra å få tilgang til stadig nye våpen, kjøretøy og angrepsmuligheter. 

PS: 
Lanseres torsdag 4. september. 
Det er kun Xbox 360-versjonen som er testet. 
Spillet har også et co-op-modus, hvor to spillere kan samarbeide over Internett. 
Dette er ikke testet. 

Trailer fra PC-, PS3-, 360- og PS2-spillet Mercenaries 2: World in Flames. 
