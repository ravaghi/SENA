D-Link DIR-816L AC750 ruter
Dette er en skreddersydd AC-ruter for mobile enheter 

Rutere finnes i mange prisklasser, denne er blant de rimeligste som støtter den nyeste AC-standarden. 
Denne standarden er den klart raskeste på korte avstander, men på lengre avstander er den ikke like overlegen. 

Faktisk kan AC-standarden være dårligere på lengre avstander enn eldre løsninger som bare støtter 802.11n. 
Det avhenger av ruterens plassering, bygningens utforming, samt materialer i vegger og innredning. 

I tillegg er mottakeren like viktig, særlig når vi snakker om mobile enheter hvor antenner og plassering varierer hele tiden hvis ikke enheten ligger stille på et fast sted. 

DIR-816L AC750 

D-Link har mange forskjellige rutermodeller, og de rimeligste er beregnet på bruk der hvor forholdene ikke er spesielt kompliserte. 

Det betyr i praksis at vi snakker om små og normale leiligheter, eller tilsvarende boliger eller steder hvor ruteren enten er synlig eller nesten synlig uansett hvor klientene befinner seg. 
Må du flytte deg noen få meter for å se ruteren er vi godt innenfor denne definisjonen. 

Ruteren er liten med to store antenner med 5 db gain. 
Antenner som har gain er ikke rundtstrålende, men fokuserer energien i en eller flere retninger og øker dermed rekkevidden i dette området. 
Rekkevidden blir da kortere i andre retninger. 

Betegnelsen AC750 er en avrunding oppover til brutto megabits per sekund som kan leveres under teoretisk ideelle forhold. 
Da snakker vi om summen av 300 Mbps på 2.4GHz og 433 Mbps på 5GHz. 
I praksis er nettoytelsen bare en liten del av dette, og det gjelder alle trådløse rutere. 

AC-standarden støtter egentlig flere datastrømmer, men to datastrømmer er alt du får tatt i mot på klienten, selv om det er en rådyr bærbar. 
Ironisk nok er tilbudet av nettverkskort og mottakerløsninger for bærbare og mobile enheter svært begrenset, det er derimot mengder av kraftige AC-rutere. 

På mobile enheter er det bare snakk om bare én datastrøm, og da er vi uansett nede på halvparten i teorien og enda lavere i den faktiske ytelsen. 

I bruk 

Installasjon og oppsett er rett fram, grunninnstillingene gjør at de aller fleste kommer på nett uten videre. 
Det eneste mange velger er å bytte navn og passord på det trådløse nettverket. 

Standard navn på trådløst nett samt passord står flere steder, inkludert på merkelapper under ruteren. 

På baksiden finner vi de fire portene som støtter 100 Mbits kablet nettverk. 

I tillegg er det også en USB-kontakt for å koble til en minneplugg for felles lagring. 
D-Link og andre ruterprodusenter omtaler slike løsninger som «din egen nettsky» - som er noe lettvint. 
Poenget med en nettsky er at andre driver tjenesten slik at du slipper å tenke på maskinvare og oppsett. 
Det gjør du jo ikke hvis «nettskyen» er din egen maskinvare. 

D-Link kaller sin løsning MyCloud og gir også mulighet for at dataene på en tilkoblet USB-enhet kan gjøres tilgjengelig for andre enheter via internett. 
Her er flaskehalsen opplastningshastigheten hos internettforbindelsen du har hjemme. 
Den er vanligvis svært mye lavere enn nedlastningshastigheten. 
Med andre ord en lite imponerende løsning totalt sett. 
At du kan fjernadminstrere nettverket ditt når du ikke selv er hjemme kan vel også sies å være en ganske sær mulighet for de fleste. 

Ytelse 

Vi tester rutere med faste plasseringer av ruter og klient, hvor ruteren står oppunder mønet i en trevilla og den bærbare klientPC-en står på spisebordet to etasjer under, i første etasje. 

Dette er omstendigheter som er noe i overkant av hva man kan forvente at en enkel ruter skal håndtere. 

Likevel fikk vi ytelser som ligger oppunder 40 Mbit, som jo er raskere enn internettforbindelsen for de fleste. 

Konklusjon 

DIR-816L er en av de rimeligste AC-ruterne i skrivende stund, og støtter den delen av standarden som faktisk fungerer med klienter som finnes, enten det er avanserte mobile enheter eller de ypperste av de bærbare. 
Hvorfor bruke mer penger på noe man ikke får utnyttet likevel? 

Ytelsen er ikke like rå som hos toppmodellene fra forskjellige leverandører, men i praktisk bruk vil du ikke merke forskjell hvis du bor i en liten bolig og bare bruker trådløse og mobile enheter. 

MyCloud-løsningen og fjernbetjening ser vi ikke som viktige i praktisk bruk, siden det finnes gratis nettjenester som tilbyr raskere og tryggere løsninger. 

D-Link DIR-816L 
