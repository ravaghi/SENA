Askers ukjente popstjerne
Lucy Swann med ekstremt tidsriktig debutplate. 

|||ALBUM: 
Det maskuline jakkeslaget på coveret røper ingenting, men bak navnet «Lucy Swann» og tittelen «La Petite Mort» finner vi ei britiskfødt kvinne fra Asker og ei ekstremt tidsriktig debutplate. 

Kreativ perkusjon, naivistiske orgelrytmer og en vokal som uanstrengt leker seg fra Kate Bush til Karin Dreijer skaper sammen ei sterk samling låter som kan klassifiseres som viltvoksende, organisk elektropop. 

At dette skjer samtidig som alternative elektropopkvinner er det nye guttebandet hitlistemessig, er sikkert tilfeldig. 

Like fullt er det et lykketreff. 

Sammenliknet med de britiske stjerneskuddene Florence and the Machine og Marina and the Diamonds står «Urørt»-artisten Swann seg forbløffende godt. 

Hun kom til Norge fra England som niåring, og selv om det høres fælt ut å si det, kunne det være en god idé å sende henne ut av landet igjen. 
