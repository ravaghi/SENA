Tunnelsyn på mørke, ville veier
Engasjerende og vellaget satire over nyhetsformidling, arbeidsforhold og selvhjelpskunnskap sauset sammen. 

Lou Bloom (Jake Gyllenhaal) er en einstøing av en småtjuv, breddfull av kunnskap fra alskens selvhjelpsbøker, da han ved en tilfeldighet dumper inn i det som skal vise seg å være hans kall og store talent i livet. 
En jobb som såkalt nightcrawler innebærer å lytte på politiradio, kjøre som en gal til åstedet, filme det som skjer og selge nyhetsbildene til en av de utallige tv-stasjonene i Los Angeles. 
Etter hvert får han tette bånd til nyhetsredaktøren Nina (Rene Russo), som lærer ham alt om nyhetskriteriene som gjelder for hendelsesnyheter som krim og ulykker: jo blodigere, dess bedre. 
Og helst rike, hvite ofre og svart gjerningsmann, takk. 

Konkurranseinstinkt 

Det er ikke bare penger og seertall som driver Lou. 
Han er minst like opptatt av jobbsuksess og å praktisere selvhjelpskunnskapen. 
Ingen skrupler på vei mot mål. 
Heller ikke når han selv blir en del av nyhetene sine. 

Los Angeles er et blitt en vemodig vakker og glinsemørk storby i regissør Dan Gilroys visjon, med referanser til både nyere LA-film som "Drive" og tradisjonell LA noir. 
Den stilrene stemningen av styggpene bilder og ulmende uhygge følger hele filmen. 

Forstyrret sjel 

Men "Nightcrawler" kunne faktisk vært en enda mer skremmende og relevant film om ikke Gyllenhaals rollefigur Lou ikke var en så åpenbart forstyrret sjel. 
Gyllenhaal gjør en formidabel skuespillerinnsats som den mystiske, skremmende Lou. 
Men sosiopatfrisyren kombinert med vilt, brennende blikk og generelt uhyggelig adferd gjør for mye av seg, og fører til at samfunnssatiren feiger litt ut. 
I det hele tatt blir det for mye alvorlig pekefinger og for lite satire etter hvert. 
Synd, for ellers er "Nightcrawler" er virkelig vellaget og engasjerende film. 
