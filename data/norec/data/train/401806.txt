«Sorry to Bother You» er en rølpete debutfilm
Udisiplinert og leken politisk fabel. 

Det beste jeg kan si om Sorry to Bother You, er at det er en film som ikke ligner på så mange andre. 

Den befinner seg i et idémessig lekent og visuelt rølpete landskap som gjør den tiltrekkende i kraft av sin særegenhet. 
Dypest sett er det en temmelig eksplisitt politisk film, ja, nærmest en slags lærebok i hvordan man håndterer å være en del av et utbyttende system uten å forstå at man er det. 

Det går nesten an å si at den er en filmatisering av tematikken i Bob Marley & The Wailers’ sang «Babylon System». 
For dem som ikke har sangen i friskt minne, handler den om at nå har det gått langt nok. 
Babylon (de hvites grenseløse egoistiske kapitalisme) må gjennomskues, og man må begynne å fortelle ungene hva som egentlig foregår (come on and tell the children the truth). 

Michel Dongry 

Sorry to Bother You kommer fra den samme indignasjonen og er dermed en film om både rase og økonomisk utbytting. 
Samtidig er filmen en lek med løse fortellermåter og visuelt overskridende teknikker. 
Det tar litt tid å bli med på leken, men etter hvert blir den riktig fornøyelig. 
Høydepunktet er en salgsvideo som parafraserer den visuelle stilen til franske Michel Gondry, i filmen kalt Michel Dongry – han som lagde Eternal Sunshine of the Spotless Mind, for eksempel, og nå nylig Kidding på HBO. 

Vi følger arbeidsløse Cassius Green (spilt av Lakeith Stanfield) som tar seg jobb i et selskap som driver med telefonsalg. 
Han oppdager at det er først når han bruker den hvite stemmen sin, at det virkelig tar av. 
Og denne hvite stemmen, som han ikke visste han hadde i seg, viser seg å være bedre enn alle andre stemmer. 
Det gjør ham til en ideell salgsmann for selv de nedrigste produkter og ideer og bringer med seg goder som fullstendig blender ham. 
Godene får ham til å omfavne den kapitalismen han egentlig kjemper mot før vennene hans, og ikke minst kjæresten Detroit (Tessa Thompson), omsider får ham på rett spor igjen. 

Deilig rølp 

Regissør Riley er åpenbart inspirert av nevnte Michel Gondry og også av Spike Jonze. 
Men der begge disse er tilbakeholdt og presise, farer Rileys ideer i alle retninger og gjør resultatet rølpete, noe som kler filmen, men som samtidig gjør den mer anmassende enn den hadde trengt å være. 
Skuespillet er mer søtt enn vellykket. 
Lakeith Stanfield har ikke noe stort register, stort sett går det i én kroppsholdning og ett ansiktsuttrykk. 

Det er likevel forfriskende å se en film som forener populærkultur og marxistisk teori, hvis man kan kalle det det, på en så eksplisitt måte. 
Et uvørent lite fyrverkeri av en debutfilm. 
