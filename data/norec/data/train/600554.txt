En reise i tid og promp
Regi: 
Arild Fröhlich 

Manus: Johan Bogaeus, basert på boken av Jo Nesbø 

Skuespillere: 
Emily Glaister, Eilif Hellum Noraker, Gard B. Eidsvold, Kristin Grue, Helén Vikstvedt, Atle Antonsen, Eili Harboe, Arthur Berning, Nils Jørgen Kaalstad, Linn Skåber, Ingar Helge Gimle, Christian Skolmen, Erlend Klarholm Nilsen, Stein Johan Grieg Halvorsen, Anke Engelke, John Eckhoff 

Aldersgrense: 6 år 

«Doktor Proktors prompepulver» sluttet med at oppfinnerdoktoren la av gårde til Paris for å finne sin ungdomskjæreste Juliette. 
«Doktor Proktors tidsbadekar» begynner med at han kommer frem (og underveis har byttet ham fra Kristoffer Joner til Gard B. Eidsvold) — bare for å oppdage at Juliette (Kristin Grue) har giftet seg med den ufyselige Claude Cliché (Atle Antonsen). 
Eneste mulige løsning er å reise tilbake i tid for å endre historien. 
Og til det trenger Doktor Proktor hjelp fra sine tapre små venner Lise (Emily Glaister) og Bulle (Eilif Hellum Noraker). 

Mens «Doktor Proktors prompepulver» i stor grad baserte seg på noe så enkelt - og tidløst! - som prompehumor, er «Doktor Proktors tidsbadekar» en ganske komplisert affære. 
Innen kjærlighetsflokene løser seg, skal tidsreisen nemlig føre oss helt fra 1969 til den franske revolusjon, vi skal møte alle fra Napoleon til Jeanne d'Arc og vi skal lære stadig nye ting om Doktor Proktors fortid. 
Sånt blir det oppstykkede, anmassende filmer av. 

Til gjengjeld vil ingen rekke å kjede seg. 
Dessuten går historien - basert på en Jo Nesbø-bok, som den er - fint opp til slutt. 
Og sannelig er det ikke blitt plass noen reale prompescener også. 
