Nyttårsfest på det jevne
Nyttårskonserten 2017 er som en hvilken som helst populærkonsert helt til ekstranummeret kommer. 

Kristiansand Symfoniorkester 

Nyttårskonserten 2017: 
The Golden Ages of Hollywood 

Dirigent Nick Davies 

Solister: 
Sarah Fox og Petter Vermeli 

Konferansierer: 
Ina Marie Brekke, Lars Emil Nielsen og Ann Ingrid Fuglestveit-Mortensen 

Først med Champagnegalopp av H. C. Lumbye rykkes man ut av de mange hollywoodske drømmerier og erkjenner, jøss ja – det er jo nyttårskonsert vi er på. 
Det er stas med en hvilken som helst populærkonsert, det er ikke det. 
Men det hefter visse ritualer og tradisjoner ved slikt, også her i Kristiansand, der KSO ved millenniumsskiftet dro til med det som til nå er tidenes største nyttårskonsert på Sørlandet. 

Selv om 2017 ligger an til å kunne bli et år med mye oppforbakke, i alle fall sånn verdenspolitisk sett, så burde vi feire inngangen med en skikkelig fest. 
Til årets fest hadde man programmert med musikk av en rekke store filmkomponister som mellom 1920 og 1960 forsynte verden med melodier og svulmende musikkdekorasjoner til stumfilm og talefilm, sort-hvitt og forførende farger. 
Det er et repertoar for den eldre garde, som jeg selv hører til, og jeg tok meg i å tenke at dette hadde mine foreldre elsket, de var født for snart hundre år siden. 
Det er vakkert, lekkert, smektende, melodiøst, pompøst, svulstig og ikke så rent lite fullt av klisjeer. 
Det er lett å høre at de tok lærdom av de store, romantiske klassikere, disse filmkomponistene som spesialiserte seg i å få publikum til å snufse, felle en tåre, svulme i brystet, kjenne på heltemot og edel dåd. 
Hele 18 nummer var det plass til i programmet, og det røper et annet fenomen ved denne musikken; man skulle ikke sette publikum på prøve. 
Litt var nok. 

Sarah Fox er en stor sopran som briljerer også i dette repertoaret. 
Den relativt unge og ikke så kjente tenoren Petter Vermeli virket ufrivillig beskjeden i forhold. 
Chaplins «Smile» gjorde han riktig fint, og Sarah Fox hadde vel sin største i «Over the Rainbow». 
Dirigent Davies er diskret og byr lite på seg selv i forhold til publikum, slik hans mangeårige forgjenger kanskje gjorde til overmål. 
De tre konferansierene hadde premierenever og virket litt anspente eller overivrige. 
Og så savner jeg noen overdådige blomstermontasjer på scenekanten. 
Det kan bli fest av slikt. 
