Robin Hood
Storslått film i flotte omgivelser! 

Robin Hood åpner filmfestivalen i Cannes i kveld, og har samtidig verdenspremiere, også i Norge. 
Dette er regissør Ridley Scott og skuespiller Russell Crowes femte film sammen. 
Ingen av de tre foregående har greid å matche suksessen fra deres første film, Gladiatoren. 
Kanskje er det derfor de returnerer til de engelske skoger, der også Gladiatoren begynte? 

Det var et smart trekk, for dette har blitt en storslått film, med feiende slagscener i fantastiske omgivelser! 
Det eneste den mangler er den helt store romantikken. 
Ellers er alt på stell! 

Hvordan legenden begynte 

Filmen skildrer hvordan legenden begynte. 
Bueskytteren Robin Longstride (Russell Crowe) kommer hjem til England etter Kong Rikards korstog. 
Han har lovt en døende soldat å levere et sverd til hans far. 
Sir Walter Loxley (Max von Sydow) trenger en sterk mann i landsbyen, og ber Robin ta sin avdøde sønns plass, også som ektemann til Lady Marian (Cate Blanchett). 

Men snart må de forsvare seg mot Godfrey (Mark Strong), som plyndrer nord-England i den nye kongens navn, men som egentlig står i ledtog med den franske kongen. 

Drevne historiefortellere 

Det er mye mer historie som skal fortelles i løpet av filmens to timer og tjue minutter, men handlingen drives stadig fremover, uten at jeg mister tråden. 

Det merkes at manusforfatter Brian Helgeland og regissør Scott er drevne historiefortellere. 
Jeg kjeder meg sjelden i dette selskapet. 

Av og til savner jeg en litt lysere og lettere Robin Hood. 
Dette er et drama som tilsynelatende tar seg selv ganske seriøst, uten store rom for komikken, men jeg underholdes likevel godt. 

For veik romanse 

Filmens svake punkt er utrolig nok det som foregår mellom Russell Crowe og Cate Blanchett. 
Crowe overbeviser fremdeles som barsk kriger, mens Blanchett lyser styrke og autoritet. 
Men romansen mellom dem er for veik. 
Når Robin Hood sier «I love you» til Lady Marian, føles det som et litt tomt utsagn. 

Heldigvis er romantikken satt til side av en grunn jeg kan gå god for, nemlig å gi oss mer actionfylt dramatikk. 
Jeg tar hjertelig i mot! 

Pil og bue, sverd og øks 

Liker du storslagne kampscener, med hundrevis av menn som slakter hverandre med pil og bue, sverd og øks, får du en rekke anledninger til å sukke tilfreds. 
Volden har kanskje ikke samme intensitet som i Gladiatoren, men det er en naturlig følge av at filmen også forsøker å nå et yngre publikum. 
Robin Hood har 11-års grense i Norge. 

Dette er filmen for alle eventyrlystne fra 11 til 111! 
