BOK:Portrett av en pedofil 

BOK: 
Troverdig om anti-helt som aldri blir et monster. 

Inge Schilperoord: Mudderhund. 
Roman oversatt av Eve-Marie Lund. 
207 sider. 
Aschehoug. 

Hollandske Inge Schilperoord (født 1973) arbeider daglig som kriminalpsykolog, skriver i både fagblader og aviser og hadde stor suksess med den romanen hun debuterte med i 2015 – en passe provoserende bok som nå gis ut i Aschehougs Sidespor-serie for oversatt skjønnlitteratur. 

Teksten holdes i tredje person, og synsvinkelen plasseres hos 30-årige Jonathan som er i ferd med å bli løslatt fra fengsel. 
Ankedomstolen har slått fast at det fins så få tekniske bevis at pedofilidommen han sitter inne for, må oppheves. 

Dermed kan hovedkarakteren dra hjem til sin astmatiske, katolske, tv-tittende mor og etablere den rutinestyrte hverdagen fengselspsykologen anbefaler, med samlebåndjobb på fabrikk og utføring av diverse huslige sysler. 
Hele tida løser han skriftlige terapioppgaver han har fått av behandlingsapparatet, samtidig som han søker å etterleve den detaljerte timeplanen han selv utformer, fra han står opp klokka fem til han går til sengs klokka ti om kvelden. 

Den IQ-poengsummen Jonathan viser til underveis, understreker at han er under middels glup, men at han er flinkere enn de fleste til å «Arbeide ordentlig, være flittig, gjennomføre noe, konsentrere seg lenge om én ting.» 
Han titter gjerne på fugler, viser ekte omsorg for familiens gamle hund, leser «Naturbladet» og skaffer seg en diger suter eller mudderhund – en karpefisk – til å ha i akvariet. 
I hans ensomme, emosjonelt labile tilværelse gjelder det å etablere faste rammer som holder farlige tanker og syndige impulser borte. 
Da er kontakt med naturen å foretrekke framfor møter med mennesker. 

Men så dukker den niårige nabojenta Elke opp og får de forbudte fantasiene til å presse seg fram. 
Med en ulidelig hete og en varmeutsatt akvariefisk, ensomhet, lengsel og vennskap, som symbolsk ladde ledemotiv søker Jonathan å holde en akseptabel avstand til jentungen som han vet han ikke må krenke, særlig siden den tidligere pedofilsaken snart skal komme opp for retten igjen. 

Teksten virker velmodulert. 
Ikke alltid like medrivende, kanskje, men med sin målbevisste veksling mellom saklig-pedantisk hverdagsinformasjon, sensuelle observasjoner og paniske tanker makter fortelleren noe som midt i all smerten og skammen som forplanter seg gjennom historien, nærmest må kunne kalles en prestasjon: 
Å få en pedofil mann til å framstå som sårbar, ja, sympatisk. 

Det er derfor lett å konstatere at forfatterens bakgrunn som kriminalpsykolog må ha kommet godt med i utformingen av denne mørkt dampende romanen. 
