Blåøyd varm soul fra Belfast
2012 er et godt år for veteraner, og 67 år gamle Van Morrison henger seg på trenden. 
Hans 34. studioalbum inneholder mye av det som gjorde "Moondance" (1970) til en av historiens beste plater: 
Blåserne, den småjazzige stemningen, flotte melodier og Van Morrison selv som tar kommandoen over det hele. 
Dette er platen jeg har ventet på fra ham i flere år; Van Morrison som gjør det Van Morrison kan best. 
Like helhetlig som klassikerne hans er dette likevel ikke, men det er jammen ikke mye som mangler. 

Han har ett og annet syrlig å si om kapitalisme, media og billig underholdning, men dette er først og fremst en plate som utstråler varme. 

Beste spor: 
"Open the door (to your heart)", "Born to sing", "Mystic of the East", "Educating Archie". 
