Au au, for en lang, vond og håpløs krig!
Finsk heroisme og nasjonalisme i ny tapning av Väinö Linnas berømte roman fra andre verdenskrig. 

FILM: 
Det sies om Väinö Linnas roman «Ukjent soldat» fra 1954 at det er den mest leste boka i Finland etter bibelen. 
Den er filmatisert to ganger tidligere, i 1955 og 1985. 
Aku Louhemies nye versjon var klar til landets 100-årsjubileum i fjor. 
Originalen er på tre timer og regnes som Finlands aller dyreste filmproduksjon hittil. 

Her vises den internasjonale versjonen, «Unknown Soldier», som er kortet ned til to timer og et kvarter. 
Jeg har en fornemmelse av at nedkortingen har forstyrret filmens rytme og balanse; nå virker det som om det er kuttet for mye – og for lite. 
Et par-tre nokså repeterende skyttergravsscener kunne med fordel vært redigert bort. 

Finsk traume 

I utgangspunktet er Linnas roman en antikrigshistorie, fortalt fra den menige kanonfødens ståsted. 
Samtidig skildrer den et sårt traume i Finlands historie. 
Den såkalte Fortsettelseskrigen fra 1941 til 1944 var en forlengelse av Vinterkrigen da Finland i 1940 måtte avstå deler av Karelen til Sovjetunionen. 
Nå skulle det karelske neset gjenerobres med støtte fra Tyskland. 
Det ble et sviende nederlag i en krig mange mente var altfor lang og helt forgjeves. 
I Finland pleier folk å si at de ikke sloss sammen med tyskerne, men side om side med dem. 

Actionhelt 

Aku Louhimies’ film følger et maskingeværkompani tett i nærkamper med sovjetiske stridsvogner mellom høye furulegger i gjørmete skogsbunn. 
Han presenterer en håndfull fargerike karakterer, deriblant den gjenstridige bonden Antti Rokka (Eeero Aho) som har en fortid som korporal i Vinterkrigen. 
Her forlates mye av Linnas sosialrealisme til fordel for et actionheltdrama. 
Rokka er både en kaldblodig mesterskytter, sine medsoldaters beste venn og beskytter og i heltemodig opposisjon til offiserskorpset. 
Han deltar ikke i den blodige krigen for å si «ja, min herre», men for kone og barn som ble jaget fra gården i Karelen, Jesus Perkele! 

Filmen funker som Hollywood-inspirert krigsdrama. 
Det historiske bakteppet er interessant, selv om vi påføres en litt for åpenbar boost av finsk nasjonalisme. 
