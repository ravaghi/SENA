Keep Of Kalessin - «Kolossus»
(Indie) 

Travle trøndere med turbofart inn i ekstrem-metalen. 

Keep 
Of Kalessin turnerte USA med Dimmu Borgir i fem uker i vinter, og har allerede opparbeidet seg et bedre navn utenfor Norge enn her hjemme. 
Bandsjef Obsidian C har dessuten bakgrunn som turnégitarist for Satyricon, så vi snakker om den virkelige ekstrem metal-eliten her. 
Det er trøndernes black metal-side som presenteres innledningsvis på «Kolossus», med illsinte, doble basstrommer og en karakteristisk gitarvegg som er like dyster og majestetisk som den er massiv («A New Empire's Birth».) 
Deretter avslører Obsidian C en smule schizofreni ved å blande inn thrash-elementer og åpne lydbildet midtveis, noe som fører til at en låt som «Warmonger» fremstår nesten radiovennlig. 
Og det er nettopp når Keep 
Of Kalessin åpner for luft i gitarveggene at platen får den rette episke følelsen, at brutaliteten blandes med kjærtegnene som gjør metal mer dynamisk enn de fleste andre musikkgenrer. 
Keep Of Kalessin er på god vei til å perfeksjonere denne kunsten på «Kolossus». 

ANBEFALTE KJØP: 
«The Rising Sign», «Warmonger», «Escape The Union» og «Kolossus». 
