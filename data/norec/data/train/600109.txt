Meget spinkelt
Meget mystiske og dødelige tildragelser skjer i Moskva: 
Noe som ser ut som gyllent, svevende støv etablerer seg plutselig. 
Deretter vokser det til noe som likner lysende lassoer. 
Så angriper disse lassoene mennesker og forvandler dem til støv i løpet av noen sekunder. 
De går kort og godt i oppløsning, som aske som spres for vinden. 

Fire unge, amerikanske turister og en særdeles usympatisk svenske klarer å redde seg unna i en kjeller. 
Etter noen dager kryper de opp til overflaten og ser et Moskva som tar seg ut som visse norske leiligheter første nyttårsdag. 
En av amerikanerne sier, helt ut av det blå, at det ligger en u-båt ved kai i Moskva. 
Den mener han at de kan komme hjem med. 
I mellomtiden har de funnet ut at en mengde andre byer verden rundt er utsatt for de samme angrepene som de selv har opplevd. 

Så er da resten av filmen om det dødelige trøbbelet med å komme til den u-båten. 

Iblant er en film klart utroverdig. 
Men ofte makter kløktige filmskapere å skape en illusjon av troverdighet, gjennom sitt manus, sin regi, sine effekter, sine skuespillere. 

Kort fortalt: 
Her etableres det ingen illusjon. 
Ingen. 
Vi reagerer som en utstoppet grizzlybjørn ville ha reagert på en levende laks. 
«En uforklarlig katastrofe inntreffer jorden», heter det i reklametekstene vedrørende denne filmen. 
Av det sujettet er det laget en uforklarlig tåpelig film, svarer vi. 

Anmeldelsen er basert på 2D-utgaven, det er også en 3D-utgave. 
