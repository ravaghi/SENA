61 år og debutant
Han har visstnok skrevet sanger i over 40 år. 
Nå er 61 år gamle Kjell Reianes fra Stavanger endelig ute med sitt debutalbum. 

Janove Ottesen fra Kaizers Orchestra har produsert begivenheten, og han spiller i tillegg pumpeorgel og mange andre instrumenter. 
Allestedsværende Børge Fjordheim spiller trommer og John Lilja trakterer kontrabass. 
Reianes synger på kledelig siddisdialekt med sin dype stemme om livets ulike fasetter, og stilmessig lander det hele i et veikryss der Jonas Fjeld møter Tom Waits. 

De fleste sangene lever sitt eget gode liv, men noen av dem fortjener ekstra oppmerksomhet. 
Det gjelder ikke minst den enkle og fengende "Gje meg ein sjangs", tittelkuttet og den vare og varme "La et ja ver et ja". 
Kjell Reianes kom seint, men han kom godt. 
