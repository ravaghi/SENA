Forutsigbar mashup
Julian Casablancas: 11th Dimension (Single) 

Julian Casablancas solo burde vært en uforutsigbar greie. 
Burde. 

Når Strokes-vokalist Julian Casablancas skulle lage soloskive var det ikke greit å spå hvordan det skulle høres ut. 
The Strokes skriver låter som en gruppe, og hvilke deler av den akk så fengende «Television, bare korte nok låter til radio»-formelen deres som skulle forbli hørbare, om noen, var ikke lett å gjette. 

Eller, det burde kanskje ha vært det. 
Førstesingel fra «Phrazes for the Young» er her og, vel, den høres ut som en mash-up av The Strokes og Mylo. 
Casablancas på egen hånd synger og skriver tekster som Casablancas i The Strokes, men har åpenbart en glad-house-side han ikke har fått utløp for før. 
Det er i det hele tatt lite antiklimaks: 
Casablancas som soloartist og forsøksvis dansegulvfyller virket på papiret som en formel for, om ikke storhet, så i det minste noe skikkelig rart og uventet. 
Men nei. 
En ganske god mashup av The Strokes og Mylo, altså. 
