Homeland S03 E01
Ingen overraskelser og lite spenning i første episode av tredje sesong. 

INNEHOLDER SPOILERS FRA SESONG 2! 

CIAs hovedkvarter er et eneste stort krater etter bomben som eksploderte i slutten av forrige sesong, Nicholas Brody er sporløst forsvunnet og den amerikanske Kongressen har igangsatt en granskning av CIA for å finne syndebukker å henge. 

Spørmålene er harde og mange. 
Hvordan kunne CIA la dette skje? 
Visste de at kongressmann Nicholas Brody var en forræder? 
Kunne de ha forhindret det som skjedde? 

Etterretningsorganisasjonen har mistet all troverdighet, og i frykt for å bli nedlagt av Kongressen (kanskje litt vel usannsynlig) peker de fingeren på agenten som er kjent for å være uberegnelig, som har en mental lidelse - og som attpåtil har hatt et forhold til terroristen - Carrie. 

Dette er grunnlaget første episode av Homelands tredje sesong legger for handlingen i resten av sesongen. 
Episoden har lavere tempo og intensitet enn vi har sett i Homeland tidligere, og skal jeg dømme utifra dette ser ut til at politisk maktspill vil få større plass enn action i fortsettelsen på serien. 

Fra kjernefamilie til forrædere 

Oppe i alle CIA-oppdragene og maktspillet trengs det en mer hverdagslig historielinje, og som tidligere er det Brodys familie som står for denne. 
Jessica Brody (Morena Baccarin) og barna Chris og Dana (Jackson Pace, Morgan Saylor), prøver å komme seg etter sjokket avsløringene om Brody og Danas selvmordsforsøk har påført dem. 

Fallet fra kongressmannens kjernefamilie til familien til en landsforræder er stort, og Jessica Brody sliter med å stable familien på beina igjen. 

Oppe i alle de vonde tankene opplever Dana ung, men litt forbudt forelskelse, og Morgan Saylor spiller med en menneskelig sårbarhet som kler figuren godt. 

Se traileren for tredje sesong av Homeland her: 

Ikke like spennende som før 

I september vant Claire Danes Emmy-prisen for beste kvinnelige skuespiller i en dramaserie for andre år på rad, og det er ingen tvil om at Danes fortsetter å briljere med sine skuespillerferdigheter også i denne sesongen. 
Hun er fortsatt svært overbevisende som en lynende intelligent, men bipolar CIA-agent. 

I denne første episoden får vi se at Carrie sliter med skyldfølelse etter terrorangrepet i forrige sesong. 
Hun er overbevist om at medisinene hun tok for å holde lidelsen sin under kontroll er grunnen til at hun ikke forutså det som skjedde. 
Med et ønske om å være på sitt skarpeste, for å finne de ansvarlige for hendelsen, droppes medisiner til fordel for alternative behandlingsmetoder. 

Alle andre enn Carrie tror at Brody er ansvarlig for bombeattentatet, og det er tydelig at serien legger opp til at Carrie nok en gang må arbeide alene for å finne sannheten og bevise at hun har rett. 

Scenarioet fra første sesong, der Carrie beskyldte Brody for å være terrorist, er dermed nå snudd på hodet, men jeg føler likevel at det er oppbrukt. 
Jeg håper serieskaperne klarer å gjøre «Carrie mot røkla enda en gang»-historien interessant nok i tredje sesong. 

I de to første sesongene har Homeland tidvis vært en intens og neglbitende opplevelse. 
Derfor ble jeg litt skuffet over spenningsnivået i denne første episoden av sesong tre. 

Jeg lar meg ikke overraske over vendingen serien tar her, og dermed sitter jeg igjen med en følelse av at episoden ikke sto til forventningene. 
Homeland er fortsatt interessant og jeg er absolutt spent på fortsettelsen, men jeg håper serien tar seg opp i de kommende episodene. 

Homeland ser du på TV 2 Zebra eller i TV 2 Sumo hver mandag klokken 22.30. 
