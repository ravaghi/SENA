Urkraften Carmen
Regi: 
Mark Dormond-May. 
Med: 
Pauline Malefane, Andries Mbali, Andiswa Kedama, Lungelwa Blou. 
Sørafrikansk musikkdrama. 
11 år. 

Frodig og sensuell Carmen-versjon fra et «township» i Sør-Afrika. 
Bizets forførende musikk møter afrikansk energi. 

Carmen, skapt av forfatteren Prosper Merimeé, udødeliggjort i Bizets smektende opera, er en av kunstens farligste og deiligste kvinneskikkelser. 

I Mark Dornford-Mays versjon er hun en rå urkraft, en ferm, kattemyk tiger med et temperament og en utstråling som feier all motstand av banen. 
Glimrende spilt av Pauline Malefane. 

Skuespillerne og sangerne er fra et relativt ungt og nytt kompani, Dimpho Di Kopane. 
Rent musikalsk er de tro mot Bizets musikk, men teksten er på xohsa, språket som snakkes i townshipen. 
Men den klassiske musikken utfylles også av den livsbejaende, eggende rytmen i sørafrikansk kultur. 

I sterk kontrast til de ørekilende Bizet-låtene er filmen også et bilde på et samfunn der fattigfolk regjerer, og der kriminalitet er beste måte å overleve på. 

Regissørens fokuserer på Carmens livsviktige frihetstrang. 
Ingen i verden skal trosse henne. 
Hun vil heller dø enn å være ufri. 
Pauline Malefanes Carmen har urkraften fra et afrikansk folk i ryggmargen i sitt korstog mot ufrihet. 
I tillegg er hun lekende sensuell - i likhet med koret av kvinner og menn rundt seg. 
