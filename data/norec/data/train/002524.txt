Vestlandsfanden
Lars Vaular leverer fet fredagsunderholdning til tross for at vakre ballader drukner litt på Rockefeller. 

"Sniffer linere i designerdresser". 
Elegant antrukket i det som ser ut som en dyr dress, bølger Lars Vaular frem til scenekanten på Rockefeller og fyrer opp "Ingenmannsland". 
29-åringen befestet nylig posisjonen som landets viktigste rapper med 1001 Hjem - igjen. 
Det er ingen enkel øvelse å holde på oppmerksomheten til lytteren album etter album, men Vaulars popsensibilitet er naturligvis fordelaktig når han hyppig skifter mellom drømmende, sløve spor og hastige råne- og klubblåter. 
For dét fortjener Lars Vaular ganske mye ros. 

Sjekk ut bildegalleri nederst i saken! 

På scenen er han er ikke den mest utadvente typen. 
Men en av Bergens største sønner veksler mellom å være sårbar og aggressiv når det trengs, og klarer dermed å danne et bånd til publikum utover konserten. 
Trommer, bass, saksofon, keyboards, og A-Lagets Store P styrer DJ-båsen. 
Backdropen er hentet fra coverarten på ovennevte skive og rammelegger kveldens fest. 
Oppsettet er stiligere og mer forseggjort enn det vi tidligere har sett når rapperen har spilt opp konserter. 

"Aldri for pen for pønk", "Blinde kvinners drømmer", "Kor vil du dra i dag", "Legender". 
Han er en mester på å jobbe frem spor med meditative kvaliteter, type lukke-øynene-og-nyte. 
På headsettet er de rolige låtene til Lars Vaular så å si uovertruffen, men på scenen treffer dessverre ikke balladene like godt. 
Sporene drukner litt, men det er veldig søtt - og bra musikk - når et jentekor kommer på scenen og flankerer Vaular under nostalgiske "Nonsens". 

Han begynner å bli varm i finstasen etter hvert. 
Vaulars store fordel - utenom utvilsomme tekst- og rapferdigheter - er at han takler forskjellige type spor. 
Hiphopschlägere som "Koking", "Gi meg noe bass", "Blås", "Nøklene", "Solbriller på" som glir over i "Rett opp og ned", har boblende bass og trommer som kakker vennlig på tinningen. 
Det er mer enn velkomment. 
Vi ser at bergenseren blir stadig mer komfortabel i rollen som liveartist der han løper rundt og er energisk under uptempo-kuttene og han får god respons fra de oppmøtte som heller bensin på festbålet. 

Opptredenen får mer enn godkjent som fredagsunderholdning. 
Kveldens konsert er fet, men har potensiale til å bli fetere om de nydelige, avdempede låtene - neste gang - får skinne enda mer. 

Bildegalleri 
