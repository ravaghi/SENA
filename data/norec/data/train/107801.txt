Magnet:«Minus EP» 

(Ultimate Dilemma) 

Even Johansen, alias Magnet, seiler opp som en klar outsider i disse førjulstider med seks melankolske, dvelende og storslagne julesanger. 

Utgivelsen «Minus EP» klokkes inn på 25 minutter og er i virkeligheten mer som et minialbum, uten at det betyr så mye fra eller til. 
Vi snakker tross alt om musikk som både er stemningsfull og original sammenlignet med det meste som pøses ut før jul. 

Even Johansen åpner med klassiske «Let It Snow» fra 1945, men han lener seg minimalt på originalen til Sammy Cahn og Jule Styne. 
De egenkomponerte sporene «Clean Slate», «Dead Happy» og «The Big Black Moon» er også dempede, duvende og mollstemt elegante. 
Låter du trygt kan plukke frem når maten er fortært, pakkene er åpnet og alle andre er gått til sengs, og du setter deg vel til rette for å nyte natt til 1. juledag i velsignet etterlengtet fred. 

ESPEN A. HANSEN 
