Et forvirrende jammer
Katzenjammer viser en god posjon selvinnsikt med sin coverversjon av «Land Of Confusion». 

ALBUM: 
De ytterst sjarmerende jentene i Katzenjammer byr på litt av alt på en gang. 

I sin sprudlende og eklektiske musikkstil blander den fargerike og velspillende kvartetten elementer fra country, folk, pop, bluegrass og punk fra forskjellige deler av verden. 

Jentene tar oss med på en reise rundt globusen hvor vi shotter vodka i Russland og tygger skrå i Sørstatene, vi drikker whiskey i Irland og surfer på Hawaii, mens vi hele tiden mellomlander i en kabaret på Balkan. 

De forener tidvis sjangrene på en imponernede måte, og skifter stemning like fort som humørsvingningene til en gravid kvinne. 

Resultatet er like sprikende som den sjangeroverskridende musikken i seg selv. 
Det er alt fra fornøyelig og interessant til slitsomt eller kjedelig. 

Differanse mellom live og studio 
Et annet aber med platen er den fortsatt litt for store differansen mellom det kvartetten leverer live og i studio. 

For fyrverkeriet av et liveshow multiinstrumentalistene er beryktet for lot seg ikke helt feste til plateformatet på den spellemann-nominerte debutplaten «Le Pop», og gjør det heller ikke denne gangen. 

Skapt for å forvirre Genesis-coveren med den svært passende tittelen «Land Of Confusion» virker som en bekreftelse på den evigvarende mistanken om et uttrykk skapt for å forvirre. 

Til tross for at Katzenjammer spiller på hva enn det måtte være av instrumenter, bør de vokale prestasjonene og deres seksitalls-arrangementer trekkes fram som et av bandets største styrker. 

Best er kvartetten på de enkle poplåtene og de såre balladene, eksempelvis «When The Laughter´s Gone» og «Lady Marlene». 

Litt mer fokus på låter neste gang så ryket øynene på terningen opp. 
