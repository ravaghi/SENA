Bones S06
Fjærlett underholdning som støtter seg på karakterer og driter i plot. 

Jeg kunne gjort ting veldig enkelt for meg selv og bare saksa anmeldelsen jeg skrev av Bones s05 for et snaut år siden. 
For her er det ikke voldsomt mye som har forandra seg. 

Elska du forrige sesong kommer du til å elske denne, hata du forrige sesong kommer du til å hate denne, og var du likegyldig til forrige sesong - du skjønner opplegget. 

Tilbake til D.C. 

Kjapp innføring for deg som aldri har sett det før: 
Bones er en feelgood-serie i mordetterforskningsramme som veksler mellom å være drama, krim og komedie. 

For å si det i klartekst: 
Dette er underholdning på sitt aller minst krevende. 

FBI-agent Seeley Booth (David Paul Boreanaz) og rettsantropolog Temperance "Bones" Brennan (Emily Deschanel) står i spissen for en gjeng forskere som alle er verdensenere på sitt felt. 
De kombinerer hjernekraft med alle tenkelige og utenkelige høyteknologiske hjelpemidler for å oppklare alle drap i deres nedslagsfelt der offeret må identifiseres ved hjelp av skjellettet. 

Forrige sesong slutta med at teamet ble spredt for alle vinder, denne sesongen starter med at alle blir henta tilbake til Jeffersonian Institute i D.C. for å gjøre det de kan best. 
Booth har funnet seg kjæreste i Afghanistan, og Hodgins og Montenegro venter barn - ellers er det business as usual. 

Nærmer seg lettbeint 

Bones er skreddersydd for den delen av TV-publikummet som gjerne konsumerer seriene sine mens de surfer på nettet og prater i telefonen. 
Eventuelt bare vil koble helt ut og skru hjerneaktiviteten ned på et minimum. 
For å si det i klartekst: 
Dette er underholdning på sitt aller minst krevende. 

Krimplottene varierer fortsatt fra "ok" til "totalt uengasjerende" - de fleste er nok nærmere det siste enn det første. 
Dette er jo selvfølgelig en uting hvis det er krimaspektet du er interessert i (da ser du på feil serie), men samtidig gjør det at du fint kan holde på med noe annet i noen minutter uten å føle at du har gått glipp av særlig mye. 

Etterforskningsdelen er uansett bare ei litt tilfeldig ramme rundt et knippe småsjarmerende figurer som ikke lar det at jobben deres er sentrert rundt lik dempe humøret på arbeidsplassen. 
Komikken er heldigvis litt mindre krampatig enn den var i sesongen før, de beveger seg til en viss grad fra humor mot lettbeint underholdning for å si det med Radioresepsjonen-lingo. 

Det gjør det marginalt lettere å takle at det fortsatt overforklares i stor stil, og at logiske småbrister dukker opp med ujevne mellomrom. 

Trivelig men tomt 

Serien bæres fortsatt av Bones og Booth. 
De er de mest spennende rollefigurene, og portretteres av de beste skuespillerene. 

Bones blir stadig mer menneskelig, og det at Booth - som er den i særklasse mest troverdige skikkelsa i serien - har dame gir karakterene noe nytt å spille på. 

Tospannet går nok ikke inn i historiebøkene som tidenes mest interessante TV-par, men de står godt til hverandre og har unektelig den noe udefinerbare kvaliteten kjemi. 

Dette smitter over på resten av besetninga som skaper jovial stemning på tross av det mangelfulle manuset. 

Og akkurat der ligger kanskje Bones' fremste kvalitet. 
Det er noe hyggelig og lettvint med hele greia, og det kan få deg til å glemme at de intetsigende mordgåtene har svært liten verdi i seg selv. 
Hvis du velger å legge godvilja til, vel å merke. 

Sesong 6 er et bittelite steg i riktig retning sammenligna med sesongen før, men Bones er fortsatt Bones. 
Aksepterer du premissene finnes det verre måter å slå i hjel en snau time foran skjermen på. 
Men de bedre måtene er nok fortsatt i flertall. 

Bones sesong 6 fås kjøpt i Norge fra 26.10. 
