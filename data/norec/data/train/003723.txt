Winter’s Bone
Sterk film om sterk jente! 

Winter’s Bone er en ubehagelig historie om en ubarmhjertig kulturs neglisjering av en familie i trøbbel. 

Det er et kaldt og intenst drama som rulles opp, med imponerende skuespillerprestasjoner, spesielt av Jennifer Lawrence i hovedrollen, og John Hawkes i en viktig birolle. 

Handlingen er lagt til en, for meg, ukjent del av amerikansk kultur, som er med på å gjøre dette til en bemerkelsesverdig film. 

Farlige miljøer og tvilsomme figurer 

Vi er i regionen kalt Ozark Mountains i det sørøstlige USA. 

17 år gamle Ree (Jennifer Lawrence) må være den fattige familiens overhode. 
Moren er syk, og Ree må ta seg av småsøsknene. 

Den kriminelle faren har satt huset på kausjon, og nå må Ree oppsøke farlige miljøer og tvilsomme figurer for å finne faren for å unngå at familien blir kastet ut av hjemmet. 

Indre styrke gir håp 

Det gjør vondt å se unge Ree bli tvunget til å være voksnere enn en 17-åring skal behøve å være. 

Men samtidig viser hun en indre styrke som gir håp. 
Hvordan kan en 17-åring være så modig og frempå som Ree er? 

Og hvordan har dette harde miljøet, der de fleste kvinner virker å være resignerte, oppfostret en slik tøffing? 
Jeg føler med henne og for henne. 

En skummel kontrast 

Ree fremstår som en sterk figur med uante krefter bak den spinkle fremtoningen. 
Jennifer Lawrence gir henne den tyngden hun trenger, og takler rollen på en høyst troverdig måte. 

John Hawkes har en uhyggelig fremtoning som den uberegnelige onkelen som kalles Teardrop. 
Vi vet aldri riktig helt hvor vi har ham, og han utgjør en skummel kontrast til stakkars Ree. 

Begge gjør sterke roller, og er belønnet med hver sin Oscar-nominasjon. 

Fjellstø fiksjon 

Regissør Debra Granik forteller denne historien med dystert lys, bleke farger og sørgelige omgivelser. 

Hun fører oss inn i et fremmed landskap, og vi aner de sterke tradisjonene som råder. 

Jeg vet ikke om dette er en spesielt riktig fremstilling av hvordan familiekulturen fungerer i akkurat denne delen av Ozark Mountains, men fiksjonen står i alle fall fjellstøtt! 
