Skoda Rapid Spaceback møter norsk vinter
Ypper til krig mot storebror. 

Skoda har gjort det før. 
De kom som et bombenedslag med Octavia, der kombinasjonen stor plass, firehjulstrekk og tilhengerfeste fikk nordmenn til å gå mann av huse for å kjøpe tsjekkisk bil. 
Også storebror Superb har appellert med ennå mer av alt. 
Nå prøver Skoda seg med samme suksessfulle oppskrift i "Golfklassen". 

Les om lansering av Rapid Spaceback her 

Mer interessert i Rapid Sedan? 

Rapid Spaceback føles som en Polo som er strukket i alle retninger. 
Meningen er å kapre kjøpere i det viktige Golfsegmentet. 
For der har aldri Skoda hatt noen bil før. 
Men konkurransen er hard. 
Det kryr av biler i samme størrelse som koster rundt 200 000 kroner med minste motoralternativ. 

Større enn Golf 

Skodas Triumfkort er plassen. 
Den er 5 cm lenger enn VW Golf og Peugeot 308 og har samme størrelse som Honda Civic, Hyundai i30, Kia Ceed. 

Og plassen er godt utnyttet. 
Fire voksne karer har god plass, og bagasjerommet er det største av alle, med unntak av Honda Civic. 

At den er noe smalere enn Golf oppleves ikke som noe akutt problem. 
Det er uansett aldri godt å være tre i baksetet i C-segmentet. 

Vår testmodell er den mest oppjålete modellen, en Elegance plus med «Style»-pakke og tilleggsbetegnelsen GT. 
Det betyr mørke ruter, et kledelig panoramatak med helt glasstak som avsluttes med sort spoiler og en en bakluke med utvidet glassfelt. 

Det hele gir et frekt designtrekk, særlig med en av de spreke fargene du kan velge. 

Videre er den rocket opp med sportsseter, pedaler med aluminiumspynt, 17-tommers felger og sort pianolakk på dashbordet. 

Men utstyr koster. 
Vår fullspekkede testbil koster 255 000 kroner. 

For den prisen får du de fleste andre konkurrenter med større motoralternativer, alternativt rimeligste VW Golf med samme motor, om enn noen hester nedtunet. 
En bil som føles bedre og mer påkostet på alle områder… 
bortsett fra plassen. 

Velutstyrt 

Som sagt kjører vi den mest velutstyrte varianten. 
«Style» koster 11 900 kroner ekstra, og føles verdt pengene bare på grunn av utseendet. 
Basisvarianten er også rikelig utstyrt, men mangler vesentligheter som Xenonlys, skiluke, parkeringssensor og automatisk klimaanlegg. 

Det betyr at de fleste trolig velger full pakke for å få en attraktiv bil på bruktmarkedet. 
Da er ikke lenger romskipet fra Tsjekkia veldig mer prisgunstig enn de andre. 

Det holder trolig ikke med praktiske argumenter som kroker til bæreposer i bagasjerommet og isskrape i tanklokket. 

1,2 liter bra nok 

GT-versjonen byr på 105 hester. 
Det holder, for bilen veier bare snaut 1 100 kilo. 
De større alternativene gir deg uansett ingen sportsbil, og statusen som en Golf eller A3 Sportback får du aldri allikevel. 

105 hestekrefter gir deg ingen spesielt kvikk bil, så du får god tid til å holde pedalen i bunn under aksellerasjon. 
Allikevel holder den i massevis til daglig bruk, hvertfall om du ikke fyller bilen med folk og last. 

Displayet i dashbordet oppfordrer hele tiden til å velge høyere gir for å spare drivstoff, og når man følger oppfordringen overrasker den med å dra godt på lavt turtall. 

Ett forbehold har vi likevel: 
Dette er ikke motorvarianten for deg som skal kjøre mye med tilhenger. 
Det er begrenset hva 175 
Nm i dreiemoment kan bidra med. 

Forbruket ligger midt på treet. 
Med normalt tung gassfot uten fokus på værutvikling de neste femti år, gir deg et langkjøringsforbruk på 0,56 liter pr. mil. 
Helt akseptabelt, uten å være best. 

Motoren er stillegående, nesten på grensen til uinspirerende, men gir du den sjansen til å smake på turtall, blir den nesten litt artig. 

Innvendig 

Alle som har vært borti Skoda, Volkswagen eller Audi før, kjenner seg umiddelbart igjen. 
Skoda plukker vilt fra delesortimentet og detaljer som utvendige dørhåndtak, hendler og brytere kjenner vi igjen fra gamle dager. 

Det komiske er at mens Audi nå velger en ren og naken stil med minst mulig knapper, på Audi A3 føles nesten Rapid sober og dyr inni, hvertfall om bilen er utstyrt med navigasjon og multifunksjonsratt. 

Betjeningsmessig er Skoda i toppskiktet. 
Den store multifunksjonsskjermen i instrumentpanelet inneholder alt du ønsker og berøringsskjermen har samme oppsett som hos VW og er svært intuitiv. 

Å kjøre 

Testbilen er utstyrt med seter som er justerbare i høyden. 
Kule og se på er de også, men vi savner noe av ergonomien vi er bortskjemt med fra dette konsernet. 
Med 1,90 på strømpelesten, får jeg ikke antydning til lårstøtte, og lengre turer blir smått krampeaktig. 
Det er nesten rart at dette ikke er bedre ivaretatt i en verdensdel fulle med store folk. 

Kjøreegenskapene er omtrent som utseendet antyder. 
Den står høyt på fjærene. 
Skoda prioriterer tydeligvis bakkeklaring, og det gir en smule styltete inntrykk om du presser den ut av comfortsonen. 

Vi testet bilen i ekte norsk vintervær. 
Det vil si rikelig med løs snø på sideveier og parkeringsplasser. 
Her skuffer Skodaen en smule. 
Det er mulig at bilen er litt for lett eller at Nokian Hakkapeliitta 
R ikke er den beste kombinasjonen for Rapid, for den sliter rett og slett med å komme seg frem på dårlig brøytede steder. 

Det var bare så vidt jeg kom meg ut av parkeringsplassen på jobb, og i et ærend på en sidevei, mistet bilen helt piffen på grunn av et ganske aggressivt oppsett av antispinn som strupte all effekt. 

Det ble nesten litt håpløst. 
Løsningen ble å slå av antispinn. 
Provokasjoner på glatta medførte ingen store overraskelser. 
ESP-systemet er uansett innkoblet, så det vil sjelden medføre noen ekstra fare for å miste kontroll på bilen. 

Mange konkurrenter 

Isolert sett gir Rapid et godt inntrykk. 
Du får definitivt en helt grei bil for pengene, men konkurransen er knallhard. 

Peugeot 308 er en velkjørende bil med lekkert innemiljø og har omtrent identiske mål. 
Og ender du opp med å bruke nærmere 250 000 kroner, tror vi du blir mer fornøyd med en Golf, til tross for mindre plass. 
