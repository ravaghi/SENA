Spillanmeldelse:«UFC Undisputed 3» 

(VG Nett) 
Med «UFC Undisputed 3» har utviklerne brukt et ekstra år på å bli ferdig, noe som virkelig har gitt resultater. 

«UFC Undisputed 3» gir deg igjen muligheten til å tre inn i buret for å kjempe mot kampsportens beste utøvere. 
Årets utgave er uten tvil den beste MMA-skildringen som er å finne på markedet per dags dato. 

Utviklerne har valgt å beholde det meste av kontrolloppsettet fra tidligere. 
Bakkekampene foregår fortsatt ved å bruke høye analogstikke, mens slag og spark er koblet opp mot knappene. 
Disse kontrollene fungerer ok, og lar deg enkelt bruke de utallige teknikkene som spillet har å tilby. 

Det jeg derimot ikke liker med kontrollene er hvordan man styrer spilleren for å unngå motstanderens angrep. 
Det er ofte utrolig vanskelig å gjøre de enkleste ting, som å dukke unna, noe som har endt med at jeg har blitt sendt rett i kanvassen flere ganger. 
Så her er det fortsatt er stort forbedringspotensiale. 

Heldigvis har Yukes i år klart å forbedre bakkekampene betraktelig, og i år serveres det en mye mer brukervennlig og bedre måte å gjennomføre submissions på. 
Når man starter en låseteknikk starter et åttekantet minispill på skjermen. 

Dette går ut på å overlappe motstanderens felt helt til han må gi seg. 
En gigantisk forbedring fra sist utgave hvor dette føltes tilfeldig og var vanskelig å forstå. 
I år er mestringsfølelsen derimot tilstede, og det å tvinge motstanderen til å overgi seg er til tider ubeskrivelig god. 

Når det kommer til moduser overrasker ikke spillet i år heller. 
Det leverer akkurat det man vil forvente seg av en kampsportsimulator, så her er det mulig å gjøre alt fra å hoppe rett inn i ringen i oppvisningskamper til å delta i større turneringer. 
Utviklerne har som seg hør og bør lagt mest vekt på karrieredelen av spillet, og her serveres det kvalitet fra ende til annen. 

Etter å ha gjennomført en langtekkelig opplæringsdel, iallfall for de som har kjennskap til serien fra tidligere, har man muligheten til å spille igjennom en karriere med sin egen fighter. 
Som i tidligere utgaver starter man med en utøver som har helt blanke ark, og man får så muligheten til å skreddersy fighteren ut i fra hva man måtte foretrekke. 

I år har utviklerne heldigvis gått vekk fra den tragiske rollespilldelen fra tidligere karrieremoduser. 
Det å slippe å forholde seg til idiotiske managere og pressefolk etter kamper er utrolig befriende. 

Nå er det ikke mer fiksfakseri mellom kampene enn at man trener og forbereder seg til neste kamp. 
Denne karrieredelen av spillet er det lett å bli oppslukt i, og man kan enkelt bruke mange timer på å oppnå det gjeveste beltet i sin vektklasse. 

Den største rosinen i pølsa er for meg derimot muligheten til å delta i den japanske turneringen PRIDE Fighting Championship. 
PRIDE FC vekker store nostalgiske følelser fra MMA-sportens barndom, hvor reglene var litt mer liberale og kampene foregikk i vanlige bokseringer i stedet for åttekantede bur. 

Heldigvis har ikke utviklerne brukt denne lisensen bare som en melkeku men tatt godt vare på den, og gitt den minst like mye tid som de andre delene av spillet. 

«UFC Undisputed 3» er et spill som hele tiden får deg til å tenke på hvilke styrker og svakheter fighteren din har, og tvinger deg til å spille på disse for å vinne. 
Har man en utøver som er mye bedre i bakkekamp så vil man tvinge kampen til å foregå akkurat i dette elementet, i stedet for å stå tå til tå med en som mest sannsynlig kommer til å slå inn fortenna dine. 

Med dette klarer «UFC Undisputed 3» virkelig å fange essensen i denne sporten, og leverer et spill som har en så stor gjennspillingsverdi at jeg har få problemer med å spille det frem til neste kapittel som kommer om 2 år. 

UFC UNDISPUTED 3 Plattform: 
PS3 og 360 Genre: 
Sport Alder: 16 Utvikler: 
Yukes Utgiver: 
THQ 
Mer info 
