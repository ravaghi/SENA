Game of Thrones S04 E01-03
En strålende oppladning før helvete bryter løs. 

Game of Thrones er tilbake, og vi skal nå plukke opp trådene etter tredje sesong, som sjokkerte TV-seere verden over med sine brutale hendelser. 

Forfatter George R. R. Martin og serieskapere David Benioff og D. B. Weiss vil nok ikke klare å sjokkere like mye i denne sesongen, noe som nødvendigvis ikke trenger å være målet heller, men med «The Red Wedding» i tankene er det vanskelig å se for seg hvordan serien skal toppe forrige sesong. 

Derfor er det godt å se at de tre første episodene i fjerde sesong legger et godt spenningsgrunnlag for hendelsene som skal utspille seg i Westeros fremover. 
Vinteren er på vei, maktkampen om de syv kongerikene tilspisser seg – og i øst har et knippe drager begynt å vokse seg fryktelig store. 

Tidenes bryllup i King's Landing 

Serien fortsetter like etter det blodige bryllupet i Riverlands. 
Arya er fortsatt på flukt, holdt i nakkeskinnet av Sandor Clegane, Sansa sørger over drapet på familien, mens Kong Joffrey er full av spydige spøker om hvordan han endelig ble kvitt «The King of the North». 

I King’s Landing gjøres det klart til fest, gjester fra alle de syv kongerikene ankommer byen for det kongelige bryllupet som skal stå mellom Joffrey og Margaery Tyrell. 
Dette bryllupet blir langt mer festlig enn seriens forrige, men ikke alle av seriens rollefigurer blir like fornøyde med utfallet av kalaset. 

Kongens onkel, Tyrion Lannister, skal ut i hardt vær denne sesongen, og i løpet av andre episode kommer Tyrion, spilt av den fortsatt fabelaktige Peter Dinklage, i en klemme som skal bli vanskelig å komme ut av. 

I nord prøver Jon Snow å mobilisere the Night's Watch til kamp mot wildlings-horden som er på vei mot muren, og vi får se akkurat hvor barbariske det frie folket fra nord kan være. 

Samtidig viser Daenerys Targaryen, langt til øst, nok en gang sine ferdigheter som beinhard leder på jakt etter rettferdighet, når hun marsjerer mot slavebyen Meeren. 

Spennende nye rollefigurer 

Game of Thrones er kjent for fantastisk casting, og fjerde sesong er intet unntak. 
Den dorniske prinsen Oberyn Martell, spilt av Pedro Pascal, og elskerinnen hans Ellaria Sand, spilt av Indira Varma, er to nye fjes som er verdt å merke seg denne sesongen. 

Martell ankommer King’s Landing for å delta i bryllupsfestlighetene, men prinsen, som går under kallenavnet «The Red Viper», er også kommet for å få hevn over Tywin Lannister, som han mener er ansvarlig for søsterens grusomme død. 

Prinsen av Dorne er i bøkene kjent som en hissig, men veltalende fyr med stor seksuell appetitt, og Pedro Pascall er som født for rollen. 
Han er sjarmerende, frekk og freidig, og sammen med den sensuelle Indira Varma sørger han for å gi denne sesongen litt ekstra krydder. 

Strålende skuespill 

Maisie Williams, som spiller Arya, er en skuespiller det har vært en fryd å se i utvikling på TV-skjermen, og i fjerde sesong imponerer hun meg igjen. 

Arya er selvfølgelig sterkt preget av familiens skjebne, og tanken på hevn preger personligheten hennes i større og større grad. 
I en scene der hun får utløp for noe av hevnlysten er det skremmende å se hvor beinhard livet har gjort henne. 

Det er svært lite igjen av den lille jenta som ankom King’s Landing i første sesong, og Williams spiller med en overbevisning som mange andre, mer erfarne skuespillere, kan se langt etter. 

Sitrer med underliggende spenning 

Foruten noen større bobler som sprekker med et deilig smell, bærer de første tre episodene i fjerde sesong preg av at de er en oppladning til det som skal komme. 

Det har ikke begynt å koke enda, men sitringen av den underliggende spenningen vitner om at det er like før helvete bryter løs. 

Fordi jeg har lest A Song of Ice and Fire, bokserien Game of Thrones er basert på, vet jeg hva som skal skje, og de tre episodene jeg har sett lader opp til kommende hendelser på en strålende måte. 

I løpet av de tre første episodene har jeg allerede grått, ledd, jubla grøsset og fått gåsehud – hvis resten av sesongen fortsetter like bra går vi en fantastisk TV-vår i møte. 

Glemt hvordan ting hang sammen? 
Se en oppsummering av sesong 1-3 her! 

Fjerde sesong av «Game of Thrones» begynner 7. april i Noreg, 21.30 på C-More Series og i løpet av dagen på stømmetjenestene C-More Play og HBO Nordic 
