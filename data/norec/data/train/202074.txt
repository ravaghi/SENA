TEST:VGA og lyd til HDMI 

Noen ganger må det konverteres, kan en boks gjøre det helt enkelt? 

Det er ikke alltid apparatene snakker samme språk. 
Når man selv verken forstår det ene eller det andre er det en ren ønskedrøm som går i oppfyllelse hvis man bare kan koble inn en automatisk tolk mellom partene. 

Skal du koble noe til en TV i dag - vi snakker selvsagt om en flat en - er det HDMI som er det enkleste og mest praktiske. 
Da slipper du å tenke på oppløsning, og lyden følger også med. 
Men det er fremdeles situasjoner hvor signalkilden ikke har noe HDMI signal å by på. 
En bærbar med VGA og analog lyd ut er en typisk kandidat, en videomaskin med komponentutganger kan være en annen. 

De fleste TV-er har innganger for VGA, men det kan være plundrete å komme til. 
Det samme gjelder komponentinnganger. 
Dessuten er det dette med innstillinger. 

For å gjøre det enkelt har Sandberg lansert en boks som blant annet oversetter fra VGA og lydutgang til HDMI, og er så enkel i bruk at du er ferdig på sekunder. 

Det er teorien, i henhold til Sandberg. 
Hvordan fungerer det i praksis? 

Tilkobling 

Selve boksen er akkurat så stor at det er grei plass til kontaktene som alle sitter på den ene langsiden. 

Det følger med VGA-kabel og en stereo minijack-kabel i tillegg til strømforsyningen. 
HDMI-kabel må du sørge for selv. 

Vi koblet boksen til HDMI2-inngangen på vår Sony LCD-TV som har full HD oppløsning. 
Der kom det fram at signalet som ble presentert var på 720p. 
Boksen leverer altså et HD-signal i 720p, ikke 1080P. 

Det er ingen brytere eller knapper som lar deg velge oppløsning på boksen. 
Den eneste bryteren velger mellom VGA og komponent-signal (YpbPr). 

Vi koblet VGA-inngangen til utgangen på vår Acer minibærbare som har en skjermoppløsning på 1366x768. 
Signalet til ekstern monitor kan varieres, skjermkortet melder hvilke oppløsninger som støttes av den eksterne skjermen. 

I dette tilfelle er det Sandberg-boksen som er "skjermen", og i kontrollpanelet på PCen kunne vi velge mellom oppløsninger på 640x480, 800x600, 1024x768 og 1280x800. 

Men ikke i noen av disse oppløsningene kunne vi se hele skrivebordsflaten, heller ikke statuslinja nederst på skjermen. 

Vi byttet til vår gamle 
Dell bærbare og her var resultatet det samme. 
Ingen fullverdig skrivebordsflate, og tildels problemer med å få tilgang til det som ligger på PCen. 

Kan det likevel brukes? 

For vanlig PC-bruk fungerer det dårlig. 
En ting er at du ikke ser hele skjermflaten, en annen ting er at oppløsningene fra boksen ikke stemmer med oppløsningen på skjermen. 
All tekst og strekgrafikk blir derfor svært lurvete. 

Men da vi hentet opp bildealbum og forskjellige videoer ble inntrykket straks mye bedre. 

Høyoppløselige bilder fra vår speilrefleks så faktisk helt utmerket ut på vanlig sitteavstand dvs 2-3 meter fra 40-tommeren. 

Det samme gjaldt video, egne opptak fra ymse apparater ble så bra som utgangspunktet tillot. 
Opptak fra vårt HD-kamera konvertert fra AVCHD til 720p WMV for å kunne avspilles på svakere bærbare dekket skjermen i riktig format. 
Andre oppløsninger og formater ble avspilt med svarte felt på sidene eller over, avhengig av format. 

Og bare så det er nevnt, lyden var uproblematisk. 

Konklusjon 

Dette er ingen trylleboks som gjør hvilken som helst flat-TV til en god PC-monitor. 
Men til å vise videofiler, presentasjoner og bilder funger det lettvint og bra. 

Den skal også fungere på konsollspill med komponentutganger, men det rakk vi ikke å teste. 

Prisen er 869 kroner i Sandbergs webshop. 

Mer info finner du her 
