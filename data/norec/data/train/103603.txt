Varm humor
Regi: 
Fernada Leon de Aranza. 
Med: 
Javier Bardem, Louis Tosar, Jose Angel Egido. 
Spansk drama. 
11 år. 

Varm og robust skildring av arbeidsløse menn og deres forsøk på å beholde verdigheten. 

Utgangpunktet er langt fra lystelig; vi er på et lite sted ved nordkysten av Spania, verftet er nedlagt, 200 er blitt arbeidsløse. 

Men den daglige tristesse tar aldri overhånd i historien om de fem-seks middelaldrende mannfolkene som daglig samles til en tår over tørsten på bar. 
Hver og én av dem har sitt å slite med; underdanighet i forhold til en arbeidende kone, stadig avslag på jobbsøking, for mye alkohol. 
Selvutnevnt sjef er Santa, en barsking med glimt i øyet og sta stolthet. 

Antydning til litt trauste toner fortrenges av godt spill, robust humor og nyanserte betraktninger over en hverdagsrealisme som angår altfor mange mennesker. 
