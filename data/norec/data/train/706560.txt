«Hva er vitsen med oss?»
BOK: 
Selvdestruktivt kvinnekollektiv i bristende bunker mot verden. 

Ida Hegazi Høyer: ene skissen. 
Roman. 
281 sider. 
Tiden. 

Ida Hegazi Høyers (1981) etterhvert mange bøker siden debuten i 2012 er alle sammen både realistiske ved at personene hennes baler med praktiske prosjekt, og samtidig utopiske i sine virkelighetsfremmede forehavender; nifse er de også. 

Det er også høstens roman, med den oppstyltede tittelen «ene skissen». 
Handlingen og konfliktene utspiller seg innenfor rammene av et kvinnekollektiv på tre personer, som får den skjøre balansen mellom dem til å rakne idet en fjerde kommer ubedt inn og vil dominere hele oppsettet. 
Det resulterer i en viljenes og avmaktens kamp. 

De tre som utgjør den opprinnelige besetningen har vært venner siden sandkassedagene: 
Elena er den billedskjønne, den jovialt overbærende som alltid glatter over og sørger for at ting fungerer innenfor leilighetens vegger. 
Hun er modell – dvs. at hun forstiller seg, mens det inntekstbringende rollespillet hennes forsørger dem. 

Den kynisk manipulerende jeg-fortelleren modellerer små figurer, og er besatt av å «skape», samt ha kontrollen på kollektivet. 

Den tredje er Malene, den personifiserte tristessen, som bare vegeterer inne på det blendete, innestengte rommet sitt. 
For henne er ingen ting noen ting; hun er bare opptatt av å spise og drikke, blir stadig mer omfangsrik, mens hun apatisk blar i sin enorme samling avisutklipp av gamle nyheter. 

Den ene røyker, den andre drikker, den tredje har sine tabletter. 
Fellesskapet er tettest når de sammen ser cagefighting, MMA – mixed martial arts, på tv-skjermen. 
De er alle stiliserte, mer typer enn personer, prototyper på introvert destruktive holdninger heller enn karakterer. 
Verden utenfor leiligheten er likegyldig som annet enn tilfeldige menn, en langer og bråkende unger i oppgangen. 

Så blir det skrøpelige menasjeriet av forstillelse, «dekadense og angstregulering» brutalt skiplet av en kynisk selvopptatt forfatter, en hensynsløs observatør som bare flytter inn, og krever at alle oppfører seg som hun vil der hun overtar spisebordet til sine bøker og dippedutter, og forlanger skrivero og orden. 
Utviklingen derfra er ytterligere apokalypisk nifs, enda jeg-fortelleren alt på side 64 vet at «å lukke seg inne er også en utflukt», og mangt underveis gjentas vel kvernende. 
Det er deprimerende lesning, mens forfatteren lar dem alle forbli fengslet i sine forpinte kropper og sinn. 
