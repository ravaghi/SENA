En nynnevennlig sommerflørt
Sheila Simmenes (SHE) 

Det er en stund siden SHE slapp denne EP-en, men den høres ut til å være laget med solfylte junidager i tankene. 
Og lite er vel mer velkomment akkurat nå, enn en lettbent og nynnevennlig sommerflørt. 
En oppegående radiostasjon burde ikke ha noe problem med å gjøre platens beste låt, «Silly Line», til en selvsagt del av sommerens soundtrack.SHE er kort for Sheila Simmenes. 
Hun kommer fra Bergen og bor i Kristiansand, men har, som platetittelen antyder, reist helt til Brasil for å spille inn de fire låtene på platen. 
Både produsenten og musikerne er brasilianske. 
De krydrer med innslag av R&B, hip hop og reggae, men dette er til syvende og sist pur popmusikk. 
Simmenes selv stiller med alt låtmateriale og en stemme full av selvtillit. 
Det er nok til å skape forventninger om et finfint debutalbum. 
