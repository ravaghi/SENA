Hardkokt krigsaction!
(VG Nett) 
«Ghost Recon: 
Advanced Warfighter» er et av de mest utilgivelige krigspillene du vil spille i år. 
Her får du en real utfordring du sent vil kunne glemme. 

Det første som slår deg i det du setter fot innenfor det første oppdraget i «Ghost Recon: 
Advanced Warfighter», er hvor krevende, utfordrende og direkte vanskelig det kan være. 

Mens typiske skytespill slik som «Doom 3» og «Half-life 2» får deg til å føle deg som et slags supermenneske der du vasser gjennom lik etter lik bare ved å holde inne skyteknappen, vil du i «Advanced Warfighter» føle deg påfallende sårbar og ganske så overveldet. 

Som krigspill er det ingen tvil om at «Advanced Warfighter» satser på realisme, og gjennom en serie oppdrag satt i og rundt Mexico City, må du bruke all din kløkt og tålmodighet for å seire over terroristene som har kidnappet både USAs og Mexicos presidenter. 

Gjennom flere ulike bymiljøer skal du og dine tre lagkamerater manøvrere dere gjennom trange bakgater, over åpne parker og gjerne via noen nedslitte boligkomplekser. 
Hele tiden må du stoppe og tenke. 
Du har et oversiktskart som lar deg planlegge dine videre bevegelser i sanntid, og du kan gi dine medsammensvorne ordrer slik som å bevege seg, dekke en viss retning eller gå inn for et godt, gammeldags frontalangrep mot fienden. 

Det visuelle i «Advanced Warfighter» er uhyre vellagd, med grafikk som makter å dra på Men vær oppmerksom på at dette spillet krever et monster av en PC, og det kan være lurt å orientere seg på forhånd om spillet ditt når opp til godt over minimumskravene. 

Har du likevel det som trengs av maskinkraft, kan du i «Advanced Warfighter» regne med en bortimot filmatisk spillopplevelse som får deg til å nærmest kunne lukte kruttet. 
«Advanced Warfighter» gir deg en krigsopplevelse som spiller på realisme, mye takket være en glimrende fysikkmotor. 
Skyter du en bildør vil den kanskje falle av, og stiller du deg bak et tregjerde, vil du raskt møte din ende hvis noen skyter mot deg fra andre siden. 

Uheldigvis er ikke dette en spillopplevelse uten problemer. 
Dessverre dukker det opp noen vanskeligheter som faktisk gir en ganske solid bulk i medaljen. 
For det første er spillet noe kort, og selv om oppdragene kan være lange, finnes de i et mangelfullt antall. 

Dessverre er det også slik at «Advanced Warfighter» har en flerspillerfunksjonalitet som er både begrenset og full av feil. 
For mange er dette døden for et spill av denne typen. 
Har du ingen interesse av flerspiller, og ikke har noe i mot å bruke penger på en ganske kort spilletid, vil du uansett finne en solid krigssimulasjon. 
Bare vær klar over at det ikke er et spill du seiler gjennom: 
Du vil møte alvorlig motstand i alle former. 

«Advanced Warfighter» er et spill som får menn til å føle seg mer mandige, og om jeg så får lov til å si det; kvinner mer mandige også. 
Menn vil kjenne at barten plutselig vokser ut over leppa i overraskende stor fart, mens kvinner vil kjenne seg sterkere enn noen gang. 

Og nerdene vil for første gang vurdere militærtjeneste. 
