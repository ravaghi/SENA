Hva blir det neste, Real Ones?
Bergensbandet gir ut juleplate med argentinsk messe. 

ALBUM: 
Real Ones lar ikke noe stå uprøvd. 
I fjor slapp de to korte album samtidig, som - overraskende for denne anmelder - stakk av med Spellemannprisen. 
Året før inviterte de en rekke andre artister til coveralbumet «Real Ones & The Extended Family». 

Men hva har de funnet på denne gang? 

Juleplate Jo, Real Ones feirer 20 år som band ved å gi ut juleplate med messen «Misa Criolla», skrevet av den argentinske komponisten Ariel Ramirez (1921-2010) og sunget på spansk (!). 

Her blandes klassisk musikk med latinamerikansk folkemusikk, ispedd noen få tradisjonelle Real Ones-toner. 
Et artig eksperiment, men ikke så veldig interessant utover det. 

Kanskje skyldes det at Real Ones gaper for høyt og er for lite seg sjøl. 

Gruppa er kjent for sine gode låter og spennende arrangementer, ja, de er rett og slett kjent for å kreere god, fengende popmusikk med diverse smakstilsetninger. 
«Misa Criolla» er, med noen unntak, ingen av delene. 

De burde våget mer, tatt den mer ut. 

Afrikansk 
Det 30 minutter albumet består av fem satser og tilsammen sju spor. 
Mest interessant er «Gloria» og «Credo» for sitt messende, afrikanske preg. 

Her snakker vi godt utført «sakral verdensmusikk». 

Hovedproblemet med albumet er at musikken ikke treffer meg der den skal. 

Det skal dessuten være ei juleplate. 
Hvor er julestemninga? 
Jeg finner den ikke. 

Spiller i Bergen domkirke i kveld (31.10), Skala, Haugesund (7.11), Bluebox, Grimstad (8.11) og Kulturkirken Jacob, Oslo (13.11). 
