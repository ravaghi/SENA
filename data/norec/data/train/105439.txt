Filmanmeldelse:«Citizenfour» 

Besettende rapport om opphavet til en av historiens viktigste varsler-saker. 

USA, Tyskland. 
Regi: 
Laura Poitras.MED: Edward Snowden, Glenn Greenwald, William Binney, Ewen Macaskill, Jacob Applebaum, Jeremy Scahill. 

Det var i juni 2013 dokumentarfilmskaperen Laura Poitras endelig møtte den mystiske «Citizenfour», som et halvt år tidligere hadde kontaktet henne om at han satt på et meget omfattende og avgjørende bevismateriale for hvordan ulike amerikanske sikkerhetsinstanser - ofte i samarbeid med velvillige andre lands regjeringer - drev totalovervåkning av samtlige innbyggere i sine land. 

«Kampen mot terror» var dermed blitt en grunnleggende demokratisk utfordring, ettersom individers rett til frihet var forvandlet til statlige myndigheters rett digital innsamling av altomfattende karakter - lagret for evigheten.Og utenfor demokratisk kontroll. 

Det viste seg at varsleren var en 29-årig datanerd i et privat firma, direkte underlagt amerikanske antiterror-myndigheter i National Security Agency (NSA). 
Edward Snowden var hans navn, på dette tidspunktet en helt ukjent fyr. 
Men han hadde valgt sin filmskaper og han hadde valgt sine journalister - for øvrig fra engelske The Guardian og amerikanske WashingtonPost. 

Filmskaperen var «innkalt» for å dokumentere selve lekkasjen ut til den store offentligheten via et par nøkkejournalister. 
Denne filmen er altså dokumentasjonen av disse første og epokegjørende møtene; et historisk materiale av enorme dimensjoner! 

Ved siden av å dokumentere hvordan og hva Snowden varslet verden om, er denne filmen også mye mer: 
Etter hvert et portrett av en ung mann med en forpliktelse høyere enn taushetsplikten til USA; en journalistisk metoderapport i særklasse; et rasende protest mot terrorfryktens totalitære potensiale, et modig slag på kjeften til verdens mektigste maktapparat. 
Den er spennende som en thriller og mer skremmende enn den mest dystopiske skrekkfilm. 

Balansert og nøytralt? 
Ikke et øyeblikk! 
Men hvorfor i all verden skulle den være det? 
Motkreftene, her, er så enorme, til dels tause og arrogante, at det er vanskelig for et tenkende menneske å innbille seg hvordan en provokasjon kan gjøres sterk nok. 
Selvfølgelig er det galopperende paranoia underveis. 
Men aldri har vi vel sett en bedre grunn for det. 

Når verdens ledende supermakt kan finner det opportunt å avlytte selvvennligsinnede lands statslederes telefon, hvilken «ulykke» ville man da ikke være i stand til å arrangere for et lite hjul i avlyttingsmaskineriet, som har brutt sitt taushetsløfte? 
(Derfor er filmen også en til dels lakonisk morsom beskrivelse av hvordan Snowdens lanseringsstrategi blir et slags selvforsvar for seg og sine aller nærmeste.) 

Edward Snowden er forblitt en meget kontroversiell figur, i likhet med «wikileaks» frontmann, Julian Assange. 
Snowden i politisk asyl i Russland (asylsøknaden til Norge ble bekvemt avslått av formelle grunner; han var ikke i Norge da han søkte.), Assange i Venezuelas ambassade i London. 

I USA ville Snowden bli møtt med anklager om (høy)forræderi. 
Hos mange andre, som blant andre Aftenpostens lederskribent, en verdig mottaker av Nobels fredspris. 

Om enn ikke filmatisk fullkommen, er dokumenterer «Citizenfour» et kildemateriale av uvurderlig omfang og betydning. 

JON SELÅS 

Anmeldelsen ble skrevet i april, før VGTV kjøpte den amerikanske dokumentaren. 
