«Disenchantment»:«Game of Thrones» og «Vikingane» møter «The Simpsons» | 
Anmeldt av Asbjørn Slettemark 

Skaperen av «The Simpsons» lager fantasyserie med Netflix. 

Det er all grunn til å hoppe av forventninger når Matt Groening presenterer en ny serie hos Netflix. 
Den amerikanske tegneren og skribenten skapte en av tidenes morsomste og smarteste serier med animasjonseventyret The Simpsons, før han fulgte opp med fanfavoritten Futurama. 

Ingen kan mikse animasjon med rå satire og jovialt drama som Groening og hans armé av samarbeidspartnere. 
Klarer de det en tredje gang? 

Groening med prinsesser, demoner og alver 

I Disenchantment blander Groening alver og prinsesser, demoner og fattigfolk, henrettelser og korstog, og samler alle i fiktive Dreamland. 
Den rebelske prinsessen Bean skal giftes bort av sin far, tyrannen King Zøg. 

Siden kongen bare hoster opp udugelige, pompøse prinseemner for datteren, gjør Bean hva som helst for å slippe unna ekteskapets lenker. 
Det involverer mest drikking og sjekking, men også tant og fjas med vennene Elfo – en naiv alv som rømte fra alveskogen fordi alle var så lykkelige hele tiden – og den personlige demonen Luci. 

Sistnevnte er Beans skulderdjevel som får henne til å ta alle de farlige, og for oss seere morsomme, avgjørelsene som lager kaos i kongeriket. 

Starter tregt, Disenchantment virker utdatert 

Disenchantment begynner overraskende tregt og – sjokk og vantro! – litt kjedelig. 

Man ser vitsene komme fra halvannen kilometer unna, Bean får få gode replikker, de smarte referansene er fraværende, og de lange scenehalene – som The Simpsons gjorde til signatur – gjør det skammelig fristende å sjekke mobilen i stedet. 
Det hele virker regelrett utdatert. 

The Pillage People, live på Cornchella 

Så begynner bitene å falle på plass. 
I den fjerde episoden sendes King Zøg på spa for å få bukt med aggresjonsproblemene sine, og Beans lille gjeng arrangerer alene-hjemme-fest på slottet. 

I episoden «Castle Party Massacre» treffer Disenchantment på det meste serien prøver på. 
Fra festfikserne som leier inn det Cornchella-aktuelle bandet The Pillage People, via lettbent vikingparodi til Game of Thrones-pastisjene serien legger opp til. 

Episoden veksler mellom det absurd tullete og det melankolsk menneskelige akkurat slik The Simpsons brøytet vei med i seriens storhetstid. 

Halshugge eller ikke? 

Groening har utviklet serien sammen med The Simpsons-veteranen Josh Weinstein, som bidro på noen av de aller beste episodene om den gule familien i Springfield (blant annet «Marge Gets a Job» og «Who Shot Mr. Burns»). 

Weinstein krediteres også ofte for å ha brakt større følelser og mer debatt inn i The Simpsons, og hans pionérarbeid fra den gang videreføres når Disenchantment stiller Bean overfor større moralske utfordringer. 

Vi ser fremdeles på en fantasyserie fra et fiktiv middelalderland, men hvorvidt man skal halshugge en heks eller ikke, blir uansett et medrivende debattema for Dreamlands lokale etiker og oss seere. 

Da Bean, Elfo og Luci avslutter «Castle Party Massacre» med å se soloppgangen i horisonten, avrunder den lille demonen en eksistensialistisk monolog med å sukke fornøyd «I am so high». 

Etter den lille halvtimen i gjengens selskap er det lett å notere Disenchantment som godkjent arvtager til The Simpsons og Futurama. 
