Tro og liv
Dokumentar 

Norge 2014 

Regi og manus: 
Fridtjof Kjæreng 

Medvirkende: 
Børre Knudsen, Ragnhild Knudsen 

Aldersgrense: 
Tillatt for alle 

Egnethet: 
Ungdom/voksen 

Den Børre Knudsen vi møter i Fridtjof Kjærengs portrettfilm er på mange måter ikke til å ta feil av. 
Norges antakelig staeste mann er for lengst blitt fratatt presteembedet, han har måttet forlate hus og hjem, han er blitt spyttet på. 
Like fullt står han på sitt: 
Abort er drap og abortloven må oppheves. 

Men Knudsen fremstår også som en plaget mann. 
Han har Parkinsons sykdom og han sliter med vissheten om hva kampen har kostet familien hans. 
«Det skjelver langt inn i sinnet», sier han når angsten tar tak i ham. 

Filmen veksler mellom gamle NRK-klipp og å følge dagliglivet til Knudsen og kona Ragnhild på en hytte i Balsfjord. 
Kontrasten er talende: 
I arkivopptakene er han aktivisten som skriker i mikrofoner og havner i håndgemeng, hjemme er han den stillferdige, ydmyke presten. 
Enten man ser på ham som en helt eller en galning, er det umulig å ikke bli grepet av åpenheten den gamle mannen viser for kamera. 

Samtidig er kompromissløsheten hans like total som den alltid har vært. 
Hvis abortloven fremdeles står når han dør, er hans ønske å bli puttet naken i en svart søppelsekk og kastet foran døren til Stortinget. 
Det handler om å stå for det man tror på. 
Det handler om å ta livet på alvor. 
