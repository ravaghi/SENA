Mikael Wiehe er ikke så gammel som han tror
Aktivisten og idealisten er vital som en unggutt på albumet «En gammal man». 

ALBUM: 
«Jag vill bara va en gammal man, ni vet en sån som gör så godt han kan», synger Mikael Wiehe (66). 

Han er altfor beskjeden. 
Gjennom sine siste utgivelser har han vist at han er en høyst oppegående artist og ikke minst tekstforfatter. 

Med country- og folkemusikkinspirerte «Med mej blir du aldrig av» understreker han at han har tenkt å være med en stund til. 
Han er lykkelig forelsket i livet, og ønsker seg ikke tilbake til ungdommen. 

Innställd skilsmässa 
Med konseptalbumet «Sånger från en innställd skilsmässa» leverte Wiehe i 2009 et av sine beste album gjennom en over 40 år lang karriere. 

Såre og inderlige «Min bäste vän är död» fra «En gammal man», etter sigende en hilsen til hans avdøde makker Björn Afzelius, har mye av den samme sårbarheten i seg, mens «Jag vill bara va en gammal man» er Wiehes politiske testamente. 

Han er aktivisten, agitatoren og idealisten som aldri gir opp tanken på at verden skal bli et bedre sted å være, et sted der solidaritet fortsatt betyr noe og alle er like mye verdt. 

Variert 
«En gammal man» er et variert album som sveiper innom gnistrende blues med et T. Rex-liknende komp og Mats Ronander på munnspill («Om du saknar nån»), myk visepop («Om stjärnorna föll» og 
«Se på mig med ljusa ögon»), cajun («Kärleken tror jag på»), r'n'b (politiske «Hur tänker du då?»), country (kjærlighetsvisa «Jag vill tacka dej») - samt en mindre vellykket rap med Timbuktu («Huset (P'Potemkin)» - som jeg antar handler om nedleggelsen av et ungdomshus/fristed for ungdom. 

Sterk på tekst 
I likhet med kollega Ulf Lundell har Wiehe mye på hjertet. 
Han får det til å lyde så enkelt, men samtidig er det akkurat disse låtene som jeg antar er de vanskeligste å skrive. 

Men - Wiehe er fortsatt en av de beste på akkurat det. 
