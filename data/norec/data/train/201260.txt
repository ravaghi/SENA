Test:Jensen iRadio Extreme 

Media: 
Link 1154 er radioen for deg som vil ha en bærbar enhet med alt, og det til en helt ok pris. 

Nå trenger du ikke å bestemme deg for om du skal kjøpe en DAB eller FM-radio. 
Denne modellen har nemlig begge deler, og kan også friste med nettradio-funksjon. 

Det beste av alt er imidlertid at den leveres med et innebygget oppladbart batteri, dermed kan du også ta den med deg på verandaen uten å finne fram metervis med skjøteledning. 

Førsteinntrykk 

Da iRadio ble lansert kostet den rundt 2.000 kroner, men i dag får du enkelt tak i den til rundt 1.150 kroner, og det gjør den langt mer interessant i våre øyne. 
Radioen kommer i sort gummi og plast, og det er vel ikke uten grunn at den har en fasong som minner mistenkelig om Tivolis PAL-modell. 
Merk deg at fronten er av typen pianolakk. 
Det ser bra ut, men gjør også at fingermerker blir godt synlige. 

Øverst i fronten har du et lite LCD-display, mens betjeningsknappene følger rett under - dette er relativt selvforklarende. 
I tillegg til strømladeren får du også med en liten fjernkontroll i pakken. 
Om den er det strengt tatt ikke så mye å si, annet at den den virker noenlunde ok. 
Betingelsen er imidlertid at du holder den direkte mot radioen, og vi tror ærlig talt ikke den vil bli så mye brukt i praksis. 

Dette liker vi 

Det er selvsagt batterikapasiteten og valgfriheten mellom de ulike modusene (FM, DAB, Nettradio og musikkstreaming fra PC) som er nøkkelen her. 
Det er ganske så behagelig å kunne bruke nettradioen til å høre på sære utenlandske kanaler når du er hjemme, for så å veksle til DAB/FM når du beveger deg utenfor huset. 
Jensen oppgir forøvrig 4 til 5 timers batterikapasitet, noe som stemmer bra med våre erfaringer. 

Det er heldigvis enkelt å veksle mellom de ulike modusene , og LCD-displayet med norske skjermmenyer gir deg en helt grei oversikt over hva du hører på. 
Dette fungerer helt ok synes vi. 
Hoveddelen av manøvreringen skjer via bryteren på forsiden, og for å bekrefte valget trykker du bare bryteren inn. 
Dette kommer du raskt inn i, selv om vi til å begynne med syntes det var litt uvant at volumknappene var plassert ved siden av selve bryteren. 

Har du behov for en stille stund er det forøvrig også hodetelefonutgang på baksiden, i tillegg til en line-out utgang for tilkopling til et anlegget ditt. 

Dette burde vært bedre 

Sammenlignet med dyrere modeller er det spesielt to ting du merker på iRadio: 
Teksten i displayet hakker betydelig mer mer enn på f.eks. Squeezebox Radio, og tilkoplingen til det trådløse nettet kunne vært gjort mer brukervennlig. 
Men her gjelder det å holde tungen rett i munnen, for alt virker: 
Det er bare ikke gjort så elegant og brukervennlig som hos de beste i klassen. 

Det samme gjelder lydkvaliteten. 
Dette låter på sitt beste helt ok, men noen audifil opplevelse kan du glemme. 
Etter vår oppfatning er både Tivolis PAL-radio og Squeezebox 
Radio å foretrekke når det gjelder lydkvalitet, men de er begge også langt dyrere i innkjøp - og har heller ikke alle finessene du får her. 

Vi synes også det er unødvendig at du må trykke såpass hardt på radioens knapper at du faktisk må holde den fast for at den ikke skal velte. 

Konklusjon 

Da iRadio bla lansert kostet den rundt 2.000 kroner, noe som etter vår mening var alt for dyrt med tanke på lydkvalitet og brukervennlighet. 

Når du i dag får den til rundt 1.150 kroner er det imidlertid lett å være langt mer velvillig med tanke på alle finessene du får med. 
Er du på jakt etter en batteridrevet radio som kan alt er det faktisk ikke så mye å klage på til denne prisen. 
Vi gir den derfor en solid firer på terningen. 
