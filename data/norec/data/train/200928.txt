Acer Aspire 5943 Intel i5-460M
Lekker multimedia-bærbar for tolv tusenlapper, men du får likevel ikke alt. 

Stadig flere velger bærbar i stedet for stasjonær PC, og spanderer da gjerne en del mer kroner for å få en maskin med et omfattende bruksområde. 

De fleste produsenter har bærbare i høyere prisklasser, og Acer har mange modeller å velge mellom. 

Maskinen vi har testet heter Aspire 5943 og er ikke blant de aller største framtoningene. 
Den har en skjerm på 15,6 tommer og er proppet med komponenter fra de øvre hyllene. 
Dessuten er designet mer forseggjort enn på andre Acer-modeller med denne skjermstørrelsen. 

Spesifikasjoner 

Maskinen er altså utstyrt med en prosessor fra den nest kraftigste serien til Intel, og klarer det meste med god margin. 
4 GB minne er standard og holder til det meste. 
Harddisken er den største 2,5-tommers disken for bærbare du får i vanlig salg, med kapasitet på 640 GB. 

Skjermkortet fra ATI er en noe moderert utgave av tilsvarende modell for stasjonære gamer-PC-er, og byr på svært god ytelse for en bærbar. 
Selv svært krevende spill håndteres og HD-video i 1080p er ingen utfordring. 

Selve skjermen har imidlertid ikke full HD-oppløsning, for video er ikke dette så viktig, men for vanlig PC-bruk vil mange ha høyere oppløsning enn 1366 x 768. 

Blu-ray optisk drev gir i utgangspunktet full frihet til å spille av hva som helst av plater. 

Prosessoren, Blu-ray-støtte, harddisken og grafikkortet er elementer som er medvirkende årsaker til den høye prisen. 
Denne PC-en skal kunne erstatte de fleste stasjonære PC-er hva angår både funksjon, ytelse og lagringsplass. 
I tillegg spiller naturligvis design og luksusfølelse en vesentlig rolle. 

Design 

Maskinen er ganske gedigen (veier 3,3 kg) og har mange stilige detaljer. 
Den er i sort og sølv med sett matte flater på utsiden. 

Når du åpner lokket legger du merke til at skjermflaten går sømløst helt ut i kantene. 
Den er skinnende blank, noe som kan gi plagsomme reflekser hvis du er uheldig med belysningen. 
Betraktningsvinkelen er som på de fleste andre TN-skjermer, ikke spesielt vid. 
Bare i et lite område er farger og lysstyrke på plass. 

På venstre side finner vi tilkoblinger for nettverk, VGA, HDMI, kombinert USB/eSATA, FireWire og 2 USB-porter. 

På høyre side er det tilkobling for strøm, Kensington-lås, skuff til BD-drevet, USB, og tre minijacker for linje/mik/hodetelefon. 

I fronten finner vi relativt diskret blinkende indikatorer for forskjellige aktive komponenter. 
Lengre til venstre sitter volumkontrollen, den er plassert rett nedenfor pekeplaten, som en forlengelse av den runde knappen som sitter mellom mus-knappene. 
Volumkontrollen er ikke analog, den kan dreies uten stopp i noen retninger og åpner et lite display på skjermen som viser lydstyrken. 

Til høyre for denne sitter spalten til minnekortleseren. 

Det sølvfargete tastaturet har opphøyde taster med avrundede kanter. 
De er klart definerte og behagelige å skrive på. 

Pekeplaten er speilblank og har god respons. 
Knappene er klart definerte og gir god tilbakemelding. 
Den runde knappen aktiverer et mediemodus, da lyser det opp definerte felter som fungerer som knapper. 
Du kan velge Movie eller Music, et eget avspillingsprogram dukker opp og du styrer med transportknapper og muteknapp. 
En fiks og elegant løsning, hadde det ikke vært for at avspillingsprogrammet som følger med legger seg bak Windows' pop-opp meny når du setter inn en plate. 
Da må du slå av kontrollfunksjonen, klikke bort popopp-menyen og så slå på kontrollmodus igjen. 
En uelegant detalj som i kke skyldes Acer, men Windows. 

De tradisjonelle klistremerkene fra komponentleverandørene pluss spesifikasjonsoversikten er på plass, og fjerner du disse blir maskinen enda mer elegant! 

Oppstart og installasjon 

Maskinen kommer med Windows 7 Home Premium, og et lite utvalg ekstra programvare som ber om oppmerksomhet etter at du har gått gjennom Windows-installasjonen. 

Dette er et irritasjonsmoment for mange, og det finnes alternative gratisløsninger som byr på mindre ergrelser. 
Noe stort problem er det ikke å avinstallere disse på denne maskinen. 

Lyd og ulyd 

Maskinen har et meget lavt og jevnt støynivå. 
Vi opplevde ikke noen hysteriske vifter noen gang under variert bruk, heller ikke under kontinuerlig avspilling av video i flere timer. 
Under selve prosessortestingen steg imidlertid hastigheten på viften hørbart, men likevel moderat nivå. 
Temperaturen på ut-luften var heller ikke påtagelig høy. 

Lyden fra høyttalerne skilter med Dolby Home Theater. 
For å få noen kinoopplevelse lydmessig må du legge haka på tastaturet, og selv da er det beskjedent med lydtrykk. 
Men den låter rent og stort og nivået passer utmerket på f.eks. et hotellrom eller hybel. 
Men du skremmer ikke naboene med denne. 

I bruk 

Maskinen er som nevnt behagelig i bruk, har god respons og takler det meste med glans. 
Selv tyngre programmer, som ganske avansert bildebehandling og videoredigering fungerer fint. 
Vi snakker ikke produksjon her, men for entusiaster går det bra. 

Filmavspilling er selvsagt helt smertefri, både fra filer og DVD. 
Men Blu-ray ville ikke maskinen spille av slik vi mottok den. 
Avspillingsprogrammet støttet rett og slett ikke Blu-ray. 
Vi testet både med egne filmer og demoplaten som lå i esken, men den samme feilmeldingen dukket opp uansett. 
Man kan selvsagt kjøpe avspillingsprogrammer for Blu-ray, men vi forventer at dette følger med når maskinen er utstyrt med BD-spiller. 

Ytelse 

Geekbench-resultatet på 4416 er ikke noe å skamme seg over, selv ganske kraftige stasjonære maskiner ligger ikke så veldig langt over. 

PCMarks Vantage som tester maskinen under intens bruk med mange oppgaver samtidig, målte ytelsen til 5876 PCMarks. 
Dette er også en god score. 

Batterilevetiden var god for en maskin av denne typen. 
Ved kontinuerlig avspilling i fullskjermsmodus var 196 minutter (3 timer og 16 minutter). 
Uten aktivitet varte batteriet 367 minutter 6 timer og 7 minutter. 
Det betyr at under vanlig, variert bruk vil levetiden ligge et sted rundt 5 timer. 

Konklusjon 

Denne maskinen hever seg godt over den typiske billige bærbare, både i egenskaper og ytelse. 
Designet er også mer elegant og forseggjort, og gir en god brukeropplevelse. 

Men det mangler noe når helt vesentlig programvare for å utnytte maskinens egenskaper uteblir. 

En stor takk til Netshop for utlån av PC-en 
