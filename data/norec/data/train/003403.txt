Dumpet av Sarah Marshall
”Dumpet av Sarah Marshall” ga meg et stort glis rundt munnen, og jevnlig massering av lattermusklene. 

Historien er riktignok en fantasi som er avhengig av filmtilfeldigheter for å gå i hop, men jeg kjøper det gjerne fordi humoren treffer meg midt i mellomgulvet, og gjør at latteren bobler frem. 

Dette er bra saker, sterkt beslektet med ”Knocked up” og ”Superbad”! 

Forviklinger på Hawaii 

Peter Bretter (Jason Segel) blir dumpet av kjæresten og tv-stjerna Sarah Marshall. 
Fortvilet rømmer han til Hawaii, men møter utrolig nok Sarah og hennes nye rockekjæreste på hotellet. 
Samtidig møter han også den vakre resepsjonisten Rachel (Mila Kunis). 

Det blir forviklinger, konfrontasjoner og uventede veivalg, men alt fortelles med en humoristisk vinkling, og det funker faktisk svært godt. 

Internasjonalt gjennombrudd 

Jason Segel er allerede tv-stjerne i USA i serien ”How I met your mother”. 
Vi har også sett ham i ”Knocked up”, men ”Dumpet av Sarah Marshall” er hans internasjonale gjennombrudd. 

Den lange, keitete fyren er ikke uten en viss sjarme, selv om han mangler den umiddelbare appellen til for eksempel Steve Carell eller Will Ferrell. 
Han får i alle fall formidlet Peters hjertesorg med overbevisning i et smart manus som han har skrevet selv. 

Judd Apatows disipler 

Jason Segel og debuterende regissør Nicholas Stoller har kanskje hovedæren for at filmen har blitt så god, men produsent Judd Apatow er også en viktig brikke. 
Han har stått bak flere av de siste års beste komedier, som ”The 40 year old virgin”, ”Anchorman”, ”Knocked up” og ”Superbad”, enten som manusforfatter, produsent eller regissør, eller kombinasjoner av dette. 

Han har også en skare av faste medhjelpere. 
Flere av dem er med her, som Bill Hader, Jonah Hill og Paul Rudd. 
Dette er åpenbart en heldig miks av mennesker, og resulterer i moro i kinosalen, denne gangen, også! 

Et ekte hjerte 

”Dumpet av Sarah Marshall” viser at de morsomste filmene er de som ikke bare består av gags, men som også har figurer vi kan bry oss om. 
Filmen har et hjerte som banker. 
Det gjør opplevelsen bedre og latteren ekte. 

Det ville være en tabbe å dumpe denne! 
