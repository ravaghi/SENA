Dramatisk comeback
Med «Colin McRae: 
DIRT» er den tradisjonsrike rallyserien endelig relevant igjen. 

Den ærbødige rallyserien «Colin McRae»-serien var på god vei ut i intet. 

Skotten som lisensierte bort navnet i sin storhetstid har gitt seg med rally, og de tre spillene i serien etter det glimrende «Colin McRae Rally 2.0» ble gradvis mindre relevante. 

Med «Colin McRae: 
DIRT» har derimot Codemasters gjennomført en av de mest dramatiske snuoperasjonene i bilspillenes historie. 

Nå er det ikke bare rally fra virkelighetens WRC som gjelder, du får faktisk hele spekteret innen rally og offroad-racing - fra tradisjonell rally til racing med lastebiler. 

Rally-delen du kjenner fra WRC er fremdeles viktig og har sine egne områder i spillet, men den totale variasjonen er virkelig stor og tilfredsstillende. 

De litt sidrumpa forgjengerne er bare et fjernt minne, innpakningen er nå både moderne, fartsfylt, fengende, tilgjengelig og - ikke minst - sensasjonelt nydelig rent grafisk. 

«Colin McRae» har med andre ord blitt GØY igjen, en følelse jeg ikke har fått fra serien på mange år. 

Vanskelighetsgraden er også skrudd noe ned, og ligger et sted midt mellom de tidligere «Colin McRae»-spillene og PS2-favoritten «WRC». 
Du kan fremdeles totalvrake bilen din, men det å holde seg på veien er noe lettere enn før. 

På de lavere vanskelighetsgradene i det minste - på proffinnstillingene er det rimelig hardcore fremdeles, og du har også en lang rekke valgmuligheter for å gjøre spillet mer eller mindre vanskelig fra løp til løp. 

Når det gjelder multiplayer, er det kun mulig over Xbox Live eller via systemlink. 
Her finner du spillets eneste virkelig grove mangel - det å kunne kjøre rally-VM i sofaen med kompiser er noe i alle fall jeg kommer til å savne veldig. 

Men alt-i-alt er det utrolig deilig å endelig få mulighet til å spille et bra nestegenerasjons rallyspill. 

Og det skader ikke at vi snakker om det peneste bilspillet i manns minne, rent visuelt - eller delt førsteplass med «Motorstorm», i det minste. 

PS: 
Spillet kommer på PC og Xbox 360 torsdag 14. juni, mens en PS3-versjon er ventet senere i sommer. 
Det er kun 360-versjonen som er testet. 

Grafikken under kommer på plass straks. 
Terningkastet er 5. 

Med Forza Motorsport 2 og Colin McRae: 
DIRT har bilspillfans all grunn til å danse i gledesrus. 
Men hvilket skal du velge? 
