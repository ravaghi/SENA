Di derre feirer 25 år med sitt første studioalbum på 20 år
Til og med Harry Hole kan like dette. 

ALBUM: 
Med hits som «Jenter» og «Rumba med Gunn» fra albumet «Jenter & sånn» (190.000 solgte), spilte 
Di derre seg inn i norsk bevissthet i 1994. 
De klarte aldri å følge opp med like høye salgstall, men i år har bandet levd i 25 år. 
Og - de har opptrådt jevnlig siden Unni Wilhelmsen kom inn som ny gitarist etter at Jos bror Knut døde av kreft i 2013. 

Første på tjue år 

Tre nye låter ble riktitgnok gitt ut på et samlealbum i 2006 og to nye låter på en ny samling i 2013, men «Høyenhall» er første album med bare nytt på tjue år. 

På tide? 

Ja, hvorfor ikke? 
Jo Nesbø kan jo ikke bare skrive krimbøker, og Unni nyter åpenbart tilværelsen som gitarist i popband. 
Her synger hun også duett med Nesbø på en av albumets beste låter, «Skjerpe oss littegrann». 

Hun korer også her og der og har en sentral rolle i åpningen «Tilbake til deg». 
Likevel slår det meg at de kunne gjort enda mer ut av hennes inntreden i bandet. 

Gullkorn 

Ved siden av Jo Nesbø er bare Magnus Larsen igjen fra originalbesetningen, men det merkes ikke så godt. 
Altså, de låter som de pleier. 
Og - det er noen gullkorn blant det som ellers framstår som relativt ordinære låter. 
Særlig gjelder det allerede nevnte «Tilbake til deg», en reise tilbake i tid til noe som var - og som du aldri blir helt ferdig med. 

Her møter vi tekstforfatter og melodisnekker Nesbø på sitt beste: 
«Og fjorden glitrer av sølvet / du arver selv om du sa nei / Man kan ikke gi det ifra seg, det kommer tilbake til deg (...) 
Plutselig er den der, sola / og skinner på det som var deg / og hun tenker, jeg reiste rundt jorda / tilbake til deg». 

Lykkelig 

Framfor alt gjelder det også ei perle av en tittellåt, «Høyenhall». 
Kanskje er det tilfeldig, men dette boligstrøket i bydel Østensjø i Oslo går igjen i flere låter. 
Også i «Lykkelig» dukker det opp fine tidsbilder: 
«Jeg fikk huset og du fikk en annen / Jeg fikk bilen og endelig tid / Tid til å dra til steder langt herifra / jeg er lykkelig, lykkelig, lykkelig som bare faen». 

«Høyenhall» er på mange måter et konseptalbum. 
Det er også et ujevnt album med noen topper og noen låter på det jevne. 
Hovedprodusent er Espen Lind, mens to låter er produsert av Thomas Kongshavn og Even Ormestad. 

Det hadde vært lett å avskrive 
Di derre som et «two-hit-wonder», men bandet setter her et brukbart nedslag et godt stykke nede i 90-metersbakken. 
Jeg tror til og med at Harry Hole kan like dette ganske godt. 

Men hvem er hu derre på coveret? 

Di derre måtte nylig avlyse konserter da Jo Nesbø ble syk, men fortsetter norgesturneen 22. juni i Kvam i Oppland. 
