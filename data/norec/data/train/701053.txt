Liam Neeson på krigsstien
Mens jeg så denne filmen og cyberskribla på Twitter, dukket det opp en forstandig 140tegn-fugl og antydet at Liam Neeson burde vært den nye James Bond. 

Egentlig et selvsagt valg. 
Den følelsestunge nord-iren (ja, jeg har imdb) er den eneste naturlige oppfølgeren til Skottlands sinte sønn Connery. 
I «Taken» viser Ulsters tidligere bokser at han også kan slå i hjel folk uten at Jane Fonda og Bono protesterer. 

«Taken» ligger et sted midt mellom Bronsons dødsønsker og Harrison Fords koneleting i Paris («Frantic»). 
Du tror innledningsvis at Neeson vil foretrekke å finne dattera si på en verbalt medgjørlig Gahr Støre-måte, men regissøren har innrømmet mannen den sinte pappas selvfølgelige rett til improviserte avstraffelser. 

Vi aner en rolle-psykologisk endring allerede da han bodyguarder ei sånn jente som tjener milliarder på at Pirat Bay er nedlagt. 
Neeson har eldre-ADHD. 
Han slår. 

Eks-CIA-pappaen er også skeptisk til at den 17 år gamle dattera skal dra til Frankrike med Air France for å følge etter tvilsomme menn i U2 rundt i moralvakuumet. 

Jentene er da også dummere enn de fleste brødsorter utenom loff. 
De gir Paris-adressen til en fotball-pen mafia-psykopat på flyplassen, og dermed blir de trafficka rett inn i eskorte-tjenesten «Fete arabere foretrekker jomfruer». 

I en stilig thriller-scene instruerer pappa henne i mobilen mens hun ligger under senga: 
– De kommer til å ta deg. 
Rop så høyt du kan om alt du ser. 
Dette er en fagmann. 
Det gir også en fin følelse av Rambo da Neeson sier til den ekle kidnapperen i mobilen: 
«I will find you, and I will kill you.» 

Så hiver han seg utpå for å ta albanerne, som er de nye standardskurkene. 
Han klatrer takrenner, han banker flyplass-menn, han råkjører fra froskepolitiet og han har et vakkert Schwarzkopf-rødskjær i håret som antyder at her kommer en britisk katolikk, og han har vært forbanna siden reformasjonen. 

Det er fælt å innrømme, men «Taken» er en sånn film som folk vil se i lyse, mjuke sommerkvelder. 
Vi lever som dyr. 

Følg meg på Twitter: 
@arilabra 
