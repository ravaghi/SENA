Spillanmeldelse:«Duke Nukem Forever» 

(VG Nett) 
«Duke Nukem Forever» har vært under utvikling i 14 år, men det ser ut som det har tatt 14 dager. 

Det hele er jo så ironisk at man kan begynne å grine. 
Evighetsprosjektet «Duke Nukem Forever» har tatt så lang tid fordi det skulle være best. 
Og når det omsider kommer, er det årets verste spill. 
Med god margin. 

For dette er et spill med gamle ideer og utdaterte tekniske løsninger. 
Men lange lastetider og dårlig grafikk kan jeg leve med. 
Mer sjokkerende er det at spillet mangler noen forståelig sammenheng. 

Vi blir kastet inn i en rekke merkelige situasjoner hele tiden, hvor stikkordene er blowjobs, krympestråler, vibratorer og timevis av uinspirert ørkenkjøring med en monstertruck som byr på en like god kjøreopplevelse som en gressklipper. 

Problemet er at det ikke gir den fjerneste mening. 
Etter fjorten år er det ingen som har innsett det. 
Dette spillet gir ingen mening. 
Det er bare en lang tirade av meningsløse scener som lappes sammen av noen vage replikker om en romveseninvasjon og kidnappede damer. 

Man skulle jo tro at Duke ville dra med seg noen enkle humorpoeng, men det lykkes ikke der heller. 
Med mindre du mores av å plukke opp en bæsj, eller klaske på «mystiske, silikonbaserte livsformer» med brystvorter som vokser ut av veggen. 

VGD-bruker Smatti: 
Vi er alle klar over at dette ikke er noe teknologisk mesterverk, men av en eller annen grunn skriver ekstremt få anmeldere noe om underholdningsverdien. 
Diskuter Duke Nukem Forever her! 

Men rett skal være rett. 
Det er deler av dette spillet som helt klart fortjener mer enn teningkast én. 
Det er til og med partier her som er ganske OK. 
Men summen av denne spillopplevelsen - totalinntrykket - er helt miserabelt. 
Summen er verdt mindre enn sine bestanddeler. 
To pluss to blir én for Duke Nukem. 

Det blir aldri ferdig heller. 
Det er langt som et vondt år. 
Og de første par timene venter du bare på at det skal bli gøy. 
De siste ti timene venter du bare på at det skal bli ferdig. 

Duke Nukem har ingenting å stille opp med i dagens spillhylle. 
Når du kan velge for eksempel «Crysis 2», henger «Duke Nukem Forever» så latterlig langt etter at det nesten er uforståelig. 

Det er ikke bra. 
Det er ikke morsom. 
Det er bare et spill som er utdatert, frustrerende, og veldig, veldig trist. 

PS: 
Spillet et testet til Xbox 360. 

DUKE NUKEM FOREVER Plattform: PC, Xbox 360, PS3 Genre: 
Action Alder: 18 Utvikler: 
Gearbox/3D Realms Utgiver: 2K Games 
Mer info 
