Animert og nydelig
Regi: 
Pjotr Sapegin. 
Stemmer: 
Odd Børretzen og Trine Lossius Borg. 
Norsk animasjon. 
Aldersgrense - 7 år, egnet for familier. 

Det er meget høy, internasjonal standard over det poetiske skjemt og alvor animasjons-mesteren Pjotr Sapegin tryller frem! 

«Nå skal du høre» er hans første langfilm (snaue 50 minutter). 
Den er komponert rundt fire av Sapegins animerte kortfilmer fra de siste ti årene, bundet sammen omkring et svært så hverdagslig «drama»: 
En bestefar forsøker å kle på sitt nærsynte barnebarn for en lekedag i snøen. 

Det går sent. 
Til gjengjeld må altså bestefar fortelle historier for å lykkes. 
Og det er disse historiene som utgjør filmen. 
I tillegg til noen musikalske mellomspill, der en mygg, en snegle og en tordivel (tror jeg!) spiller svingende folketoneinspirert jazz. 
Sånn sett kan man nesten kalle filmen slags musikal. 

I lange perioder er dette ren fortellermagi! 
Animasjonsfilming er et vanvidd av detalj-administrering. 
Til gjengjeld må hver eneste detalj gjenomtenkes. 
Og det ser og hører man er gjort her - med en nesten ufattelig uttrykksfullhet som resultat. 

Det hele er pakket perfekt inn i Odd Børretzens gjenomarbeidede fortellerstemme - mer mangesidig enn vi kan huske å ha hørt før. 

Det kanskje eneste man kan innvende mot «Nå skal du høre», er at de fire hovedhistoriene ikke nødvendigvis kler hverandre perfekt: 
Det blir liksom litt i to deler: to folkeeventyrvarianter, to mer «sosialrealistisk» inspirerte episoder. 

Likevel står hovedinntrykket igjen: 
Dette er en forseggjort, lekende perle av en film! 
