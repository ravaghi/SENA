Robbie Williams:«Rudebox» 

(EMI) 

Hun er Madonna. 
Det er ikke han. 

«She's Madonna», synger Robbie i høydepunktet på sin nye plate, en låt som understreker hans beundring for popdronningen. 
Han burde imidlertid tatt konsekvensen av idoliseringen et hakk lengre på dette albumet, som er Robbies utstrakte ben mot dansegulvet. 

Styrken ved Madonnas «Confessions On A Dance Floor» var nemlig at hun lagde en helhetlig klubbpakke, med en klar rød tråd både låt- og lydmessig, samt én produsent til å holde det hele i tømmene. 
Robbies «Rudebox» er til sammenligning retningsløs og forvirret, og han går i fellen mange store popartister gjør når de skal klubbe seg opp litt; det virker halvhjertet. 

Virkelig stas kunne det blitt om han gjorde et helt album med Pet Shop Boys, som er så tungt involvert i «She's Madonna» at man nesten glemmer både mannen som synger og damen han synger om. 
Uansett, en perfekt poplåt, like frekk som den er vakker. 
Den viser at den aldrende popduoen er i forrykende form i år, og er det sikreste kortet «Rudebox» har å tilby den neste Robbie-samleplaten. 

Sprøtt nok er det en Madonna-referanse også på platens nest beste låt: 
«Summertime» er produsert av William Orbit, viktigste bakmann på «Ray Of Light» for åtte år siden. 
Nydelig, sval sak. 
Ellers går det fint for seg når Robbie henviser til åttitallet, både i form av «The 80's» og coverlåten av The Human Leagues «Louise». 

For øvrig er det mange kjedelige spor på «Rudebox», hvor de elektroniske elementene ofte føles som staffasje for å dekke over veike låter. 
Et annet problem er at superstjernen til stadighet prøver å vise hvor moro han synes dette er, og likevel låter uinspirert. 
«Good Doctor» er det verste eksempelet, et katastrofalt forsøk på å lage The Streets-inspirert «chav-pop». 

I tillegg er «Rudebox» altfor lang. 
Platen promoteres i tospann med en mobiltelefon, og her har vi et skummelt varsko om fremtiden for albumet som format. 
Det har vært mye snakk om at artister må fokusere mer på å lage gode enkeltlåter i den nye, nedlastningsdominerte hverdagen, men i dette tilfellet virker det som om ideen er å få ut flest mulig låter, og satse på at det er «noe for alle» der. 

Men «Rudebox» ender dessverre bare opp med «noe for noen». 

Albumet slippes mandag 

ANBEFALTE KJØP: 
«She's Madonna», «Summertime», «The 80's», «Louise» 
