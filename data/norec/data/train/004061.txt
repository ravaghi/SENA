Snabba Cash II
Betonggrå krim fra Sveriges skyggeside. 

Joel Kinnaman er en stigende stjerne. 
Etter et lite innhopp mot Ryan Reynolds i Safe House, er han nå i ferd med å bli den nye RoboCop. 

Først tar han en gjenvisitt til rollen som breaket ham internasjonalt, nemlig JW i Snabba Cash. 
Oppfølgeren, med et totall bak, er en barsk og tett thriller, med skarpe prestasjoner av både Kinnaman, Fares Fares og Matias Varela. 

Regissør Babak Najafi tilfører en betonggrå intensitet, og viser Sveriges skyggeside som nettopp det, en skyggeside. 

Planer faller i grus 

JW (Joel Kinnaman) slipper ut av fengsel etter den første filmens mislykkede forsøk på å heve seg opp til overklassen med ulovlig tilegnede penger. 
Men når hans nye lovlydige prosjekt faller i grus, legger han en ny plan sammen med cellekameraten Mrado (Dragomir Mrsic) for å skaffe pengene til livet han føler han har krav på. 

Samtidig er to andre kjenninger ute i lignende oppdrag, nemlig Jorge (Matias Varela) og Mahmoud (Fares Fares). 
Deres veier skal krysses på farligste vis i Stockholms underverden. 

Snabba Cash II forutsetter litt at du har sett Snabba Cash 1. 
Men selv jeg, som så den første, har litt problemer med å huske ulike figurers relasjon til hverandre. 
Derfor tar det en stund før jeg innser tyngden av JW, Jorge og Mahmouds historier, og hvordan de vikler seg inn i hverandre. 
Kanskje skulle toeren startet med et lite resymé av det viktigste som skjedde i eneren. 

Ikke plass til sort humor 

Men når deres plasser i historien blir klargjort, og problemene tårner seg opp, blir dette en ganske interessant historie om hva enkelte ubemidlede er villige til å gjøre for å skaffe seg midler. 
Det er også et mattsvart bilde av tung øst-europeisk mafiavirksomhet, med narko, horer, skytevåpen og null respekt for menneskeliv. 

Det hender nok at jeg savner noe som ligner menneskelighet. 
Her er det ikke en gang plass til sort humor. 
Kunne vi ikke fått et ekte glimt av varme? 
Noen av figurene og situasjonene er så kalde at det nesten blir påtatt. 

Sant skal sies: 
Regissør Babak Najafi har laget en film med en gjennomført tøff tone. 
Både billeduttrykk, scenografi, og filmmusikk understreker det hardkokte miljøet denne historien fortelles i. 
Den som måtte drømme om å bli gangster, får seg en skikkelig reality check her. 

Snabba Cash II avslutter med en del spørsmål hengende i lufta. 
Da er det greit å vite at Snabba Cash III kommer neste år 
