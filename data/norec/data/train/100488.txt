Spice Girls:«Greatest Hits» 

(Virgin/EMI) 

Å høre på en samleplate med Spice Girls er en ganske amputert opplevelse. 

Ikke bare fordi den er musikalsk ujevn, men fordi det mest fascinerende ved de fem rampejentene var deres svimlende berømthet. 
Uten den daglige vegg-til-vegg-dekningen av dem i media er mye av poenget borte. 
Sangene deres hørtes rett og slett bedre ut hvis du satt og leste en fersk artikkel om Geris pupper samtidig. 

Men jo da, de fleste singlene fra bandets to første plater er artige gjenhør i dag. 
Og såpass skal vi gi dem: 
«Typisk listepop» på midten av nittitallet var stort sett riktig så forferdelige greier, og Spice Girls var så avgjort med på å få kvalitetskurven i riktig retning. 
De var også viktige forløpere for senere og mer interessante britiske jenteband som Sugababes og Girls Aloud. 

Det kunne ikke vare; interne egoproblemer og en stadig større R&B-dominans på hitlistene tok effektivt livet av dem. 
Deres etter hvert desperate forsøk på å holde tritt med de musikalske trendene er også dokumentert her, for dem som måtte synes dét er viktig. 
Dette smaker av prematur revival, men det haster vel med å få pikene ut på turné mens de fortsatt er i noenlunde form fysisk. 

ANBEFALTE KJØP: 
«Wannabe», «Say You'll Be There», «Stop» 
