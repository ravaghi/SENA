«Taken 3»:Klisjéfylt popcornfilm 

Eldre, barske gubber er best. 
Fortsatt kan du stole på at actionhelter som Liam Neeson (62) hamler opp med gangstere og terrorister. 
Liam, vi stoler på deg en siste gang. 

De gamle actionheltene er best. 
Yngre karer er nok både sprekere og mer muskuløse, men skulle jeg valgt en til å stå ved min side i en farlig situasjon, kan Liam Neeson godt få jobben. 

På tross av sine 62 år, tviler jeg ikke på at han kan hamle opp med både gangstere og terrorister. 
Han er værbitt, solid og til å stole på. 

En av grunnene til at Taken -karakteren Bryan Mills fremstår som robust, likendes og troverdig er at han er en mann med mye å tape. 
Det ga den første filmen, hvor datteren hans (Maggie Grace) ble kidnappet, en solid spenningsnerve. 
Det var en solid actionfilm, for du vet han ikke gir seg før han har svaret. 
I toeren ble han selv kidnappet og det ble det dårlig underholdning av. 

I treeren er han heldigvis tilbake i handlingens sentrum i det som dessverre ikke er mer enn en standard actionfilm. 
En dag kommer Mills hjem og finner en av sine kjære drept i sengen sin. 
Det er ingen god start på dagen, selv for tøffe helter. 

Gode dager for gamle helter 

Fra Danny Glovers karakter i Dødelig våpen via John McClane i Die Hard -filmene til Mills i Taken er familien med på å gi disse heltene ekstra trygghet og pondus – selv etter at de burde ha pensjonert seg. 

Det er kanskje derfor Liam Neeson har fått revitalisert sin karrière som senior-actionhelt. 
I en mer og mer ustabil verden, hvor det ikke er lett å vite hvem som er skurk eller helt, er det fint å vite at vi i alle fall kan stole på eldre, barske herrer. 
Det er nok også en av grunnene til at vi får en femte Rambo-film og at Schwarzeneggers dukker opp i Terminator Genisys til sommeren. 
I en verden med et stadig mer uoversiktlig fiendebilde og skumle terrortrusler, er det ikke rart at vi på kino velger den trygge eskapismen med helter vi vet ordner opp. 

For i Taken 3 er det få overraskelser. 
Når Mills blir mistenkt for drapet, legger han på rømmen for å ordne opp selv. 
Det som følger er ganske dårlig dialog, heseblesende biljakter, slåsskamper, forfølgelser og halsbrekkende action. 
Det er hverken originalt, nervepirrende eller spenstig. 
Vil du ha lettvint popcornunderholdning, er denne helt grei. 

Men det er fint å avslutte filmserien her. 
Nå fortjener Bryan Mills fredelige dager på golfbanen. 
