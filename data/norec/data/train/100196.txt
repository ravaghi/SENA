Pappas piker
Småsøt, men noe langtrukken historie om en nysgjerrig jentunge og pappaens brokete kjærlighetsliv. 

HANDLING: 
Will (Ryan Reynolds) er en nyskilt mann i 30-årene. 
Hans geskjeftige datter (Abigail Bresin) vil finne ut sannheten om pappas tidligere forhold til damer. 
Ved å bytte om navn, og ved hjelp av småjusteringer av sannheten, forteller pappa sin historie. 
«Leken» går ut på at datteren skal gjette seg frem til hvem av kvinnene som til slutt ble hennes mor. 

DOM: 
Et artig og sjarmerende utgangspunkt skjemmes etter hvert av omstendelig uthaling av historien. 
Ryan Reynolds er habil, men litt lite nyansert i rollen som ung fremadstormende mann som gradvis omgjøres til desillusjonert halv-kyniker. 
Gjennom hans møte med tre ulike kvinner blir vi med på en reise i hans fortid; muntre tilbakeblikk på hans liv som Clinton-medhjelper på tidlig 90-tall og hans balansekunst mellom vennskap og kjærlighet til kvinner. 
Muntre godbiter og bittersøte undertoner krydrer filmen, som sjonglerer seg i en nokså forutsigbar retning. 
Og slutten er som en frisk dessert, søt - med en liten vri. 
