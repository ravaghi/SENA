Vakkert om døden og mennesket
True-crime fra 1891 eller ett sårt portrett av en verdenskjent kunstner? 
Loving Vincent er begge deler, pluss litt til. 

Originaltittel: 
Loving Vincent. 
Sjanger: 
Art House, Mysterie, Biopic. 
Med: 
Douglas Booth, Robert Gulaczyk, Eleanor Tomlison, Jerome Flynn, Chris O’Dowd, Saoirse Ronan, John Sessions, Aidan Turner og Helen McCrory. 
Regi og manus: 
Dorota Kobiela, Hugh Welchman og Jacek Dehnel. 
Nasjonalitet: 
Polen og England.Lengde: 94 minutter. 
Aldersgrense: 12 år. 

Det er mange myter rundt den eksentriske kunstneren Vincent van Gogh. 
Spesielt mange florerer rundt hans død. 
Filmen Loving Vincent prøver å gi en forklaring på hans tidlige bortgang. 
Jakten på en forklaring blir skildret gjennom en ung manns søken etter sannheten, ett år etter kunstnerens død. 

Dorota Kobiela og Hugh Welchman har laget en enestående film. 
Et sårt portrett om en plaget mann. 
Samtidig som det er en vakker film om mennesket og kunsten. 

I verdens første malte film møter vi Armand Roulin (Douglas Booth), sønnen til Vincent van Goghs postmester (Chris O’Dowd). 
Roulin er ikke imponert over van Gogh (Robert Gulaczyk). 
Han blir derfor oppgitt når hans far ber han levere van Goghs siste brev til hans familie i Paris. 
Oppgaven fører ham til kunstnerens siste bosted, Auvers-sur-Oise, en liten landsby utenfor Paris. 

Ikledd van Goghs egne malerier, vandrer en malt Roulin rundt i landsbyen på leting etter den riktige mottakeren av brevet. 
Synet på van Gogh endres når Roulin innser at kunstneren er mer enn en sinnssyk og fattig maler. 
Han tror ikke på selvmordteorien og går fra mistenkte til mistenkte for å prøve å finne sannheten. 

Filmen skifter mellom farger og sort hvitt. 
De malte klippene går naturlig inn i hverandre, og omgivelsene virker etterhvert mer naturlige enn omgivelsene i kinosalen. 
Det gjør også at skildringen av van Gogh blir mørkere. 
Ingen trodde på ham den gang. 
Nå er storskjermen fylt til randen av hans nå verdenskjente kunst. 

Roulin kommer tilslutt frem til sitt svar på gåten, men filmen anerkjenner aldri svaret som det eneste sanne. 
Konklusjonen blir mer vag. 
Når filmen slutter, sitter man igjen med en følelse av avslutning, men ikke med en løsning. 

Ett malerteam på 125 har malt over 65.000 klipp for å få den drømmende effekten filmen har. 
Arbeidet har tatt til sammen seks år. 
Loving Vincent er et bevis på at de årene er ble brukt godt. 
Les mer om det arbeidet her. 

Se traileren her: 
