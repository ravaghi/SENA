Plateanmeldelse:Tony Bennett & Lady Gaga - «Cheek To Cheek» 

Gaga på swingkurs. 

Tony Bennett & Lady Gaga 

«Cheek To Cheek» 

På papiret er dette et forsøk på å gjøre jazz- og standardsangeren Tony Bennett (88) lekker for yngre generasjoner. 

Men effekten, og den mer langsiktige planen, kan godt være en annen. 
Nemlig å gjøre Lady Gaga (28) akseptabel for et eldre publikum. 
Det røyner jo på i den mer normale popkarrieren hennes, som vi vet, og hun har en gammeldags musikalartist i magen. 

Bennett og Gaga møttes i en tolkning av «The Lady Is A Tramp» i 2011. 
Det var tydeligvis så morsomt at det måtte et helt album til. 

Mye her er like livlig. 
Ja, noen ganger kan det virke som om duettene her er en konkurranse om hvem som har det mest gøy, som Gaga oftest vinner. 
Artig, men litt slitsomt og i overkant «showete» også. 

Hun ter seg som en beruset og overtent Liza Minneli. 
Han holder igjen, som en sindig far. 
De to solonumrene, «Lush Life» (Gaga) og «Sophisticated Lady» (Bennett), fungerer vel så bra. 

Albumet kan oppleves som litt sørgelig. 
For det burde ha vært Amy Winehouse i Gagas sted. 

BESTE LÅT: 
«Sophisticated Lady» 
