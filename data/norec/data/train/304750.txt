Ingen vet at Harry er død
Anne Lise Frøkedals gamle band spøker i bakgrunnen på I Was A Kings nye plate. 
Det gjør ikke så mye. 

ALBUM: 
Sist I Was A King slapp plate, for halvannet år siden, eksisterte fortsatt låtskriver, gitarist og vokalist Anne Lise Frøkedals andre kreative utløp, Harrys Gym. 

Et halvt år senere la de svært beklagelig inn årene, i ufortjent stillhet. 
Ikke helt overraskende har det satt sitt preg på denne fjerdeplata til I Was A King. 

Utskiftninger 

Siden sist, da størrelser som Robyn Hitchcock og Norman Blake (Teenage Fanclub) var med, er besetningen nær sagt rutinemessig omstokket. 
Bassist Ole Reidar Gudmestad er eneste gjenværende bidragsyter ved siden av Frøkedal og Frode Strømstad, den andre halvdelen av gruppas kreative kjerne. 

På godt og litt vondt dekker «Isle Of Yours» et større musikalsk spenn enn forgjengeren. 

Hovedtyngden av låtene ligger fortsatt i et duggfriskt landskap mellom forsiktig fuzza og mer pyntelig powerpop, vestkystrock og psykedelisk pop; et landskap bandet kjenner som sin egen bukselomme og håndterer upåklagelig. 

Kjølig melankoli 

Men flere av sporene har også dette stikket av kjølig melankoli som Harrys Gym briljerte i. 

Ikke minst når Strømstad, ved forrige korsvei så godt som enerådende frontvokalist, overlater mikrofonen til Frøkedal, som i den flotte singelen «One Of Us». 

Det gir en plate uten den entydige helheten fra sist - men låtene, de ville vi ikke vært foruten. 
