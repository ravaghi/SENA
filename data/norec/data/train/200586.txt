TEST:Den beste stillongsen vi har brukt 

Ullundertøyet til norske Northern Playground gjør akkurat det de skal. 

Stillongs, ulllongs, long johns, lange underbukser. 
Det er ikke alle som elsker å dra frem dette plagget når kulda kommer, og selv kjenner vi mange tøffe mannfolk som plent nekter å bruke dette plagget uansett hvor kaldt det er. 

Dem om det. 

Vi bruker plagget med en sånn passe begeistring. 
Ja, de holder også varmen gjennom vinteren, men de er et sant herk når du kommer på jobb og må inn på en trang do for å ta av deg skoene og buksene for å få av deg stillongsen. 
Ja da, et første verden-problem, men uansett like slitsomt hver gang. 

Billige med dårlig passform 

Og: 
De billig-stillongsene vi har brukt har selv i x-large-størrelse vært veldig lange i skrittet, med det resultat at du føler de aldri sitter skikkelig godt rundt kroppen. 
Det er spesielt irriterende når du skal gjøre noe form for aktivitet. 

Så: 
Når vi hørte om det nystartede norske firmaet Northern Playground sitt funksjonelle ullundertøy, tenkte vi at dette var noe å prøve. 

Slik fungerer ullongsen til Northern Playground: 

Dyrt 

Først, dette er dyre plagg, her snakker vi priser fra rundt 750 opp til 1.100 kroner, men vi mener både kvalitet, passform og funksjonalitet forsvarer den høye prisen. 

Dette var nemlig noe helt annet enn de billige stillongsene vi har brukt. 

Det er altså ullongs i forskjellige lengder og bodyer for voksne som bruker praktiske glidelåser som gjør at du kan ta av plaggene uten å måtte ta av deg alt det andre. 

Vi har testet en ullongs i full lengde og en body. 
Alt i merinoull. 

For alpinister 

Greit, du må jo brette buksene et stykke ned, og om du velger å gjøre det i full offentlighet eller inne på en do, er vel opp til deg – og hva kollegaene dine synes er akseptabelt. 

Plaggene er først og fremst rettet mot alpinister, som vil kle av seg undertøyet når det blir for varmt utover dagen uten å måtte ta av seg bukser, støvler og ski. 
Men for vår del har vi brukt dem mest til og fra jobb i kulda. 

Vi kan gå med dem hele dagen 

Selv om vi kåler litt første gang, er ullongsene nemlig enkle i bruk. 
Glidelåsene på siden har sine egne farger for å unngå forvirring, og er både lette å få av og på. 
Samtidig er de så behagelige å gå med, at du muligens dropper å ta dem av på jobb og heller velger å være litt for varm gjennom arbeidsdagen. 

Ja, det koster, men dette er uten tvil den beste stillongsen vi har brukt. 

Slik fungerer bodyen til Northern Playground: 

Body for menn 

Ullbodyen er akkurat som de du putter på en baby, bortsett fra at denne ikke har knapper i bunn, men en glidelås som ligger langs korsryggen. 
Også dette plagget falt vi veldig for, på grunn av suveren kvalitet, passform og funksjonalitet. 

Ikke minst fordi du blir helt «tett», da det ikke er noen glipper igjen hvor snø kan komme til. 

Det opplevde vi ikke minst da vi trynet i en akebakke og det kom snø under jakken. 
Den kom heldigvis ikke lenger inn enn det, og ikke lenge etter var vi like tørre og varme igjen. 

Når du skal på do 

Bodyen er kanskje litt tungvint når du skal på do, da du må dra opp glidelåsen på siden og ryggen, men etter et par ganger gjør du dette instinktivt. 

Må du nummer én, er det bare å bruke gylfen, og må du nummer to, drar du av glidelåsen og bretter bodyen opp under magen. 
(se bildeserien) 

Dette høres kanskje plundrete ut, men er egentlig ikke det. 
Og det fornuftige er nok å bruke bokser eller truse under bodyen, ellers må du vaske den oftere enn nødvendig. 

Og nei, du merker IKKE de polstrede glidelåsene, verken i bodyen eller ullongsen. 

Spørsmålet er om du som mann er komfortabel med å bruke en body. 
Det valget får bli opp til deg. 

Takk til Northern Playground for utlån av testprodukter. 
