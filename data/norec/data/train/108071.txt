Steve Earle:«Townes» 

(New West/Playground) 

Familiekjært prosjekt. 

Steve Earle lar det bli i nærmeste familie når han hyller sitt store forbilde innen amerikansk låtskriverkunst, Townes van Zandt. 
Kona Alison Moorer korer på et par av sporene, mens sønnen Justin Townes (jepp, han er oppkalt etter van Zandt!) bidrar til en intensiv versjon av «Mr. Mudd & Mr. Gold» - platens soleklare høydepunkt. 
Utover det faller platen litt mellom to stoler; den desperate eggen i van Zandts låter er borte når det ikke er originalen som synger, mens formidlingsevnen til Earle selv ikke ligger på samme nivå som når han fremfører sitt eget stoff. 
Steve Earle må gjerne trampe med cowboystøvlene på bordet til Bob Dylan og proklamere at Townes van Zandt er verdens beste låtskriver, som han har uttalt. 
Men han kan like gjerne starte hjemme på sitt eget bord. 

ANBEFALTE KJØP: 
«Lungs», «Rake», «Mr. Mudd & Mr. Gold» og «To Live Is To Fly». 
