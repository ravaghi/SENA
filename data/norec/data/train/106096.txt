Bang-bang i paranoialand
Regi: 
Antoine Fuqua.Genre: Action. 
Amerikansk 

STJERNER: 
Mark Wahlberg, Michael Pena, Danny Glover, Kate Mara, Elias Koteas, Rhona Mitra, Rade Sherbedgia, Ned Beatty. 

HANDLER OM: 
Bob Lee Swagger var skarpskytter på hemmelig og ulovlig oppdrag i Eritrea, da han ble sviktet av sine overordnede og mistet sin partner. 

Pensjonert og hytteboende i fjellheimen, blir han en dag oppsøkt av en etterretningsoberst. 
USAs president er truet; om Bob Lee kan tenke seg å være patriotisk nok til å være med på å forhindre attentatet? 

Det kan han. 
Men han vikler seg inn i en sinnssykt komplisert og actionfylt voldslabyrint, jaget av alle. 

DOM: 
Dundrende, vellaget, velsmurt og machobang-bang-film, som bare Hollywood kan lage dem. 
Alt blåses til himmels, særlig hoder (slik er snikskytternes hverdag, dessverre). 

Sympatisk nok - og rimelig politisk antagelig i den overovervåkede USA etter 11. september - er det rikelig nok av høypotent ondsinnede fiender i amerikanernes egne reir. 
Om de kaller seg CIA, FBI eller - enda mer skremmende - ikke engang har noen navn. 

Selvfølgelig er det mye dumskap i denne filmen; det følger uvegerlig med genren. 
Kynismen er like selvfølgelig fulltonende på plass. 
Likeså den alltid problematiske hyllesten av selvtekt som USA moralske (!) overlevelseseffekt. 

Men som høyoktant voldsunderholdning for voksne? 
Mer enn god nok! 
