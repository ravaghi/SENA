Rotmos hedenske jul
Kanskje er ikke jula slik du tror? 

DVD/CD: 
Savner du den «ekte» julestemningen, sånn helt på tampen av forberedelsene? 
Det er ikke sikkert du får den av denne dvd-en, men du får ihvertfall en annerledes jul enn den du finner i kirka. 

Tradisjon «Vårres jul» er blitt en fast juletradisjon for flere enn undertegnede, som har den første utgaven fra 1980 på kassett. 
I 1990 kom den i revidert utgave og i fjor kom «Vårres jul 2», med påfølgende turne - og dvd-opptak. 

De fem konsertene i Olavshallen i Trondheim i desember i fjor, som denne dvd-en i hovedsak er hentet fra, ble utsolgt i februar! 

Hedensk skikk «Vårres jul» var ingen umiddelbar suksess, for å si det mildt. 
Kristenfolket raste mot Rotmos teorier om jula som førkristen, hedensk skikk, og det gikk ikke bedre enn at plateselskapet gikk konkurs. 

Men tidene forandrer seg - og folk også. 
I 1990 var klimaet annerledes, og den reviderte utgaven nærmer seg 150 000 solgte. 

Skrangleorkester Turneen ble gjentatt i år, og publikum fikk sikkert også i år høre et kvalifisert skrangleorkester med en porsjon galskap i form av en særdeles opplagt Henning Sommerro på orgel, trekkspill og vokal. 
De øvrige våpendragerne er Gunnar A. Berg (gitar og dobro), Bjarne Bårdstu (bass) og Kai Biermann (trommer). 

Og 
- Rotmo er nok den eneste som synger om både helvete og paradis på få minutter - på ei juleplate. 
«I helvete bor jævelen. 
Der er det helvetes trist, og dit kommer alle de røde - både sosialistene og kommunistene. 
(...) Men i paradiset, der er det jo faen steike meg like gæli», som Rotmo sier. 

I et intervju på dvd-en forklarer han «prosjektet sitt» om å ta tilbake jula. 
Rotmo har studert folklorisitikk, og forteller om jula som førkristen feiring og som en markering av at sola snur (vintersolhverv var torsdag morgen). 

Country Sjangermessig ligger «Vårres jul» i det akustiske countrylandskapet, om enn noe mer strigla enn Rotmos eget Vømmøl Spellmannslag på 70-tallet. 

Rotmo kan fortsatt skrive en god tekst. 
Best av de nye fra i fjor er såre og triste «Julgavan uti bila» og «Litjpia og julnissen», sistnevnte er bare med på konsert-cd som følger med dvd-en. 

Men det er sangen «Vårres jul», her også i opptak fra en utekonsert i ti minus i Verdal (bonus), som er og blir klassikeren i samlingen, ved siden av «Julegitaren» og snakkesangen «Jultrefest fer unga» (bare på cd-en). 

Tam lyd Flerkameraproduksjonen er helt grei, men det må trekkes for lyden. 

Er man vant til surroundlyd på konsert-dvd-er, virker en så enkel lydproduksjon som denne litt fattig. 
