Spillanmeldelse:«Tom Clancy's Ghost Recon: 
Shadow Wars» 

(VG Nett) 
«Tom Clancy's Ghost Recon: 
Shadow Wars» er et helt greit spill som repeterer mer enn det revolusjonerer. 

Russere er noen slemminger som amerikanere må skyte. 
Så enkelt kan man oppsummere omstendighetene i «Ghost Recons» håndholdte debut. 

Med «Shadow Wars» bys det denne gangen på klassisk turbasert strategikrig og heldigvis blir den loslitte rammefortellingen forvist til bakgrunnen og strategien står i sentrum. 

Som strategispill flest går «Shadow Wars» ut på å plassere dine elitesoldater slik at fienden dør og ikke du. 
Du har seks soldater til rådighet, alle med sine spesialiteter som du er nødt til å benytte hvis du skal ha en sjanse mot fienden. 
Soldatene dine vil få mer avanserte ferdigheter å kontrollere etter hvert som vanskelighetsgraden stiger utover i nivåene. 

Noe som fungerer veldig godt er innslaget av «erobre flagget», som finnes i de fleste brettene. 
Her får man poeng for alle flagg man har erobret og når man har samlet opp nok får man muligheten til å fyre av et flyangrep eller å gi en av soldatene litt ekstra piff. 

Man taper slaget hvis en av soldatene dør. 
Dette kan ses på som en flott utfordring eller som noe hemningsløst frustrerende. 
Dette betyr nemlig at man hele tiden må være kalkulert og kynisk og eventuelle fantasier om kamikazestunts må skrinlegges. 

«Shadow Wars» frister med over seksti oppdrag, enten som del av hovedhistorien eller som spesialnivåer. 
Mange av dem blir veldig like og det kan føles monotont å spille seg gjennom brett etter brett der man gis forskjellige oppdrag som i praksis går ut på det samme. 

Spillteknisk er dette en utgivelse som like så godt kunne ha blitt lansert til Game Boy Advance. 
Man bruker for det meste A- og B-knappen og piltastene. 
Berøringsskjermen forblir helst uberørt, hvis man ikke skulle føle trangen til å få informasjonen som allerede står der utdypet med en ekstra setning. 

Kontrollene funker fint, det samme gjør menyene, men man hadde forventet seg noe litt mer innovativt når Nintendo har tatt seg bryet med å lage en flunkende ny konsoll. 

Visuelt er spillet verken imponerende eller mangelfullt. 
Det er morsomt at de små figurene er i 3D, men det bidrar ikke til spillopplevelsen. 
I det hele virker det ganske unødvendig at dette er en 3D-tittel og spillet er mer oversiktlig når 3D-funksjonen er slått av. 

«Shadow Wars» bærer preg av å være et spill laget på rutine uten de store ambisjonene. 
Det har ingen åpenbare svakheter, men byr heller ikke på noe unikt som gjør det til en tittel som er verdt å få med seg. 

GHOST RECON: 
SHADOW WARS Plattform: 
3DS Genre: 
Taktisk rollespill 
Alder: 7 Utvikler: 
Ubisoft Sofia Utgiver: 
Ubisoft 
Mer info 
