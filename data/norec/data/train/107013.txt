Henning Kvitnes:«Ut av veggen» 

(Scandicana / Bonnier) 

Du vet alltid hva du får med Henning Kvitnes. 
«Ut av veggen» er sterkere tekstmessig enn musikalsk. 
Ordene er Kvitnes virkelig i ferd med å få sving på der han pendler mellom øm kjærlighetslengsel og en sår visshet om at dette livet en dag tar slutt. 

Dette er motpoler Henning Kvitnes har tangert tidligere, men aldri på en så fullendt måte som her. 
Kvitnes har for alvor tatt steget over i en divisjon av voksne morsmålsdiktere innen populærmusikken som fra før teller størrelser som Åge Aleksandersen, Bjørn Eidsvåg og Odd Børretzen. 

Musikalsk seiler han i smule farvann som han kjenner godt fra før. 
Melodiene er fremdeles sterkt americana-preget og udiskutabelt fine, uten at han dessverre noen gang treffer den ekstra nerven som kan gi Kvitnes en større hit. 

Synd, for denne veteranen fortjener det! 
Når det er sagt, har Henning Kvitnes etter hvert fått et stort og trofast publikum som neppe blir mindre etter «Ut av veggen». 
