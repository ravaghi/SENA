Einar Steen-Nøkleberg:«Nordheim 
- Beethoven - Nordheim» 

(Simax) 

Skriv mer pianomusikk, Nordheim! 

Det trekkes opp noen fine linjer på denne nye plata med musikk av Nordheim, Beethoven og Nordheim igjen - i siste kutt spilles det samme verket som i første, «Listen» fra 1971, men da i ny, elektroakustisk versjon. 

Midt imellom Nordheim-versjonene spiller Einar Steen-Nøkleberg Beethovens siste klaversonate Op. 
111 - et verk Nordheim selv har fremhevet. 
Og Nordheims eneste pianostykke «Listen» pakket inn i elektroakustiske bearbeidelser av Mats Claesson er også spennende, ofte har han forstørret og forsterket effektene, det kommer store rom og drønn ut av små gester, en nedadgående pianobevegelse forsvinner enda lenger ned, det blir andre klangfarger rundt pianofigurene. 

Dette er bra gjort, men pianostykket er kanskje aller mest fascinerende i den opprinnelige, akustiske versjonen. 
Det er spennende å høre et såpass djervt anlagt klangbilde som mange antagelig ikke forbinder så sterkt med Nordheim, skulle ønske han kunne skrive mer for piano solo! 
Og Steen-Nøkleberg spiller briljant, hele veien. 
