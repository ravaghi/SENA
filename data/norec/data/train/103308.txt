Råtassen Riddick
Man blir ikke stort mer «badass» enn Riddick. 
Dermed er det duket for en sensasjonelt bra spillopplevelse for voksne. 

Annet enn Vin Diesel da. 
Og for en perfekt mann til rollen som furien Riddick. 

Vin Diesel ER Riddick, en av de tøffeste actionheltene noen sinne. 
Han er så tøff at han spiser binders og driter kjetting mens han snerrer one-liners som «I play the cards I'm dealt... then I cheat» med herlig arrogant innlevelse. 

I spillet blir han altså plassert i fengselet Butcher Bay, og oppgaven din er å få ham ut derfra. 
Hele spillet foregår inne i dette fengselet, men Riddick havner i til sammen tre forskjellige avdelinger - den ene mer sikker enn den andre. 

Underveis kan du snakke med andre fanger og løse diverse oppgaver for dem, de fleste av dem valgfrie. 

Det blir endel skyting og heftig action, men store deler av spillbarheten er basert på å snike seg rundt i skyggene. 
Spesielt morsomt blir dette når Riddick etter hvert får sin «eye shine» - evnen til å se i mørket. 

Tempo- og sceneskiftene i spillet svært gode og velregisserte - fra den flotte introen til den hektiske siste flukten fra den tredje og mest sikre avdelingen i Butcher Bay, via måten du introduseres for de to andre fengselsfløyene Riddick må flykte fra på. 

Det eneste jeg egentlig savner er et noe mer avansert bevegelsesregister hos Riddick. 
Spillbarheten er noe begrenset i forhold til egenskapene han egentlig har. 

På den annen side er dette helt sikkert et bevisst valg hos Starbreeze. 
For å få til en mer avansert spillbarhet måtte nok synsvinkelen vært tredjeperson i steden for førsteperson, og det ville automatisk ha gått på bekostning av innlevelsen - følelsen av å være i Butcher Bay. 

Jeg synes Starbreeze har valgt riktig, for kombinasjonen av adventure-lignende oppgaveløsing, intens sniking, brutal slåssing med bare nevene og heftig action fungerer uansett utrolig bra. 

Det samme gjelder skuespillerne, som gjør en fabelaktig jobb alle som én. 

Kvaliteten på dialogen, ekstremt bra grafikk, detaljerte miljøer og en fantastisk visuell stil gjør «The Chronicles of Riddick» til en særdeles engasjerende spillopplevelse. 

De svenske utviklerne, som tidligere har vist potensiale med «Enclave» og «Knights of the Temple», har åpenbart bestemt seg for å smelle til med et spill som står fjellstøtt på egne ben - uavhengig av filmene om Riddick. 

Det lykkes de med til de grader. 
Faktisk snakker vi om et av de aller beste spillene på Xbox til nå. 
