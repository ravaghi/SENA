Variable versjoner fra Martin Halla
The Voice-vinneren EP-debuterer. 

EP: 
Det var ingen tilfeldighet at nettopp The Voice var sangkonkurransen aurskogingen Martin Halla gikk av med seieren i. 

Hos 24-åringen er det nemlig stemmen som står i fokus, og den er en av de sjeldne — lys og sart, men likevel med en fyldig klangbunn. 

På sin debut-EP gir han oss fire av låtene han fremførte i TV-programmet, i tillegg til én vi ikke har hørt før: 

Versjonen av mentor Magne Furuholmens a-Ha-låt «Dragonfly». 
Dette er altså et rent coverprosjekt, uten nevneverdige overraskelser. 

Flat Rihanna-hit 

Det kreves en del for å unngå ensformighet med en stemme så særpreget som Hallas. 

For det første trengs låter som er sterke i seg selv, men ikke minst må de egne seg til stemmen, så den får rom til å skinne. 

Det er ikke tilfellet med Rihanna og Calvin Harris' kjempehit «We Found Love». 
Den lite sofistikerte melodien gir Halla lite å jobbe med, noe som resulterer i et pent, men flatt og spakt resultat, der energien fra originalen forsvinner fullstendig. 

Nydelig nedstrippet 

På singlene «Release Me» og «Take It With Me», derimot, får han vist seg fra sin beste side. 

Særlig kler han det sakralt nedstrippede i sistnevnte spor, med bare kirkeorgel som akkompagnement. 

Det kunne vært lurt å rendyrke dette enkle og direkte, for like flott blir det bare ikke når den uttrykksfulle stemmen ufarliggjøres av en identitetsløs bandproduksjon på den avsluttende a-Ha-låta. 

Oppsummerende utgivelse 

«Release Me» er en logisk utgivelse som oppsummerer kapittelet som startet Hallas tid i offentligheten, og som inneholder låtversjoner mange har fått et forhold til. 

Men den gir oss lite nytt, og hva vi har i vente fra Halla som artist, er fortsatt uvisst. 
