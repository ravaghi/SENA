Nå tar vi pappas dame!
Lenge kommer du til å tro at du ser en familiedame-thriller for TVNorges fjortisklubb. 
Det blir ikke helt sånn. 

Emily Browning er ei 20 år gammel australsk jente med hjerteforma fjes, kåldokke-auer og munnen til 72 jomfruer. 
Hun spiller den psykotiske hallusinatøren Anna som blir sendt hjem fra sjukehuset for å takle at pappa Strathairn har flytta sammen med frøken sex-Satan, spilt av Elizabeth Banks fra «Seth and Miri make a porno». 
Den nye dama kjører stemor-lysløypa ved å smile til henne og late som om hun er bestevenninne, men Anna får mistanke om at hun myrda mor (her kommer TVNorge inn i bildet). 

Filmen veksler på en ganske underholdende måte mellom genrene. 
I drømmescene-grøssene manifesterer de overnaturlige seg som sterke syner og viser okkulte melketenner i halvmørket for at popkornet skal sprute. 
Men i det solbeskinte forfattergodset ved fjorden går småjentene rundt i nesten flate Andeby-bikinier og utøver Nancy Drew-jurisdiksjon ved at de stjeler stjålent fra lukkede skuffer før knivklimaks plutselig kan skje uten at det regner en gang. 
Jeg sier ikke én ting. 
Men det var altså sånn at sjuke mamma døde i en brann, og på det tidspunktet var den blonde nattestønnersken allerede i heimen som pleierske. 

Det finnes ugler i mosen, det finnes mel i posen, og det er slett ikke sikkert at alt blir som du tror. 
