Nerina Pallot:«Fires» 

(14th Floor/Warner) 

Denne britiske 30-åringen har gjort seg bemerket på radio i det siste, med den hyggelige fredssangen «Everybody's Gone To War». 
Hun har vært i noe av en krig selv, for etter debuten i 2001 ble hun droppet av plateselskapet sitt under svært bitre omstendigheter. 
Nå har hun kjempet seg tilbake, og etter at hun ga ut dette albumet på egen hånd i fjor, er det nå plukket opp av et stort selskap. 
Ikke så vanskelig å forstå, for Pallot lager gitarmarinert pop av typen som sklir friksjonsfritt inn i de fleste radioformater. 
Låtene hennes er ikke overvettes spennende, men de er forseggjorte og aldri mindre enn veldig behagelig ørefyll. 
Hun synger med masse guts, omgitt av studiomafia i A-klassen. 
Godt håndverk - mer er det ikke å si om «Fires». 
