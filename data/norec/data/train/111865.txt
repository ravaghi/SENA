Ståle Kleiberg - «Treble & Bass»
Store konserter. 

Trondheimskomponisten Ståle Kleiberg har i mange år hatt et ett samarbeid med Trondheim Symfoniorkester, som også spiller på den nye cd-en «Treble & Bass» 
Men ikke minst er en av byens store musikalske døtre, Marianne Thorsen, solist i konserten for fiolin og orkester. 
Göran Sjölin spiller i motsvaret for kontrabass og orkester. 

De to konsertene er forskjellige i uttrykket. 
Fiolinkonserten er bortimot neoromantisk i karakteren, og får en til å tenke på symfoniske mestere som Sibelius og Carl Nielsen. 
Hele tiden er det en tematisk forvandlingsteknikk som utvikler verket. 
Solopartiene er fremtredende, i store partier står fiolinen helt alene, og Marianne Thorsen glitrer i fremføringen. 
Det er en fryd for øret. 

Kontrabasskonserten er mer pastoral i stilen. 
Kombinasjonen av symfoniorkester og kontrabass er krevende. 
Men det låter flott, og her, som i fiolinkonserten, er orkesteret på topp. 
En fin plate av en komponist med føttene solid plassert i den europeiske kunstmusikktradisjonen. 
