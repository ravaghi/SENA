Original og utfordrande roman
«Dam» er ein roman som trefte meg som ein knyttneve i solar plexus. 

På vel 180 sider, oppdelt i 20 kapittel, kjem vi under huda på den namnlause hovudpersonen. 
Dei 19 første forteljingane er i første person, siste i 3. 
Tilsynelatande lever den kvinnelege hovudpersonen eit tilnærma A-4-liv, først i ein eller annan by, seinare i ei hytte på landet, båe stadene namnlause, men i Storbritannia ein stad. 

Ein eller annan stad i bakgrunnen anar vi at den anonyme dama har sine demonar, kanskje ei personleg krise? 
Ikkje eit ord om utsjånad. 
Ein mannleg ven har ho, men han blir svært perifer, og eg skjønar ikkje kvifor forfattaren har teke han med. 
For å seie det slik, denne personen er grunnen til at terningkastet ikkje blir 6 men 5. 

Kven ho eigentleg skriv om? 
Deg og meg – alle vi «vanlege» menneska. 
Det er å ta sterkt i, men eg minner om knyttneven i innleiinga. 
På godt under 200 sider greier ho å fortelje på – og mellom – linene meir enn mange andre skribentar greier på dobbelt så mange. 

Det heile er dessutan fortalt med eit flott, ofte fabulerande språk som flyt lett. 
Noka eigentleg episk, samanhengande historie er så godt som fråverande. 
I staden kan ho litt filosofisk – og med innslag av britisk prega humor – fortelje om hakking av grønsaker, ein komfyr som ikkje fungerer og – nei, stoppar der. 

Boka har så mange aspekt at det er vanskeleg å velje kva som skal nemnast. 
Den er på ein måte kåserande, hovudpersonen vender seg direkte til lesaren – av og til med eit skjønar du? 

Den delvise dialogforma skaper – i mitt hovud – ei sterk kjensle av intimitet, for ikkje å seie sjølvutlevering. 
Kanskje er det ikkje heilt tilfeldig at det er forlaget Karl Ove Knausgård skapte, Pelikanen, som gjev ut romanen i Noreg? 

Sjølv om eg ofte synst at det å samanlikne ein forfattar med ein annan ikkje fungerer, hender det at eg gjer det. 
Her er det enkelt, eg har ingen å samanlikne med! 
«Dam» er så spesiell både i form og innhald at i alle fall eg ikkje har lese noko som liknar. 
Eit lite PS til slutt: 
Les boka i små porsjonar viss du greier det! 
