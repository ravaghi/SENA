Pedagogisk brannmann
Når du havner i farlige situasjoner, bør du alltid spørre deg selv hva Brannmann Sam ville ha gjort. 

Jammen godt at Pontypandy er et så velorganisert lite samfunn! 
Her kommer nemlig utfordringene tettere enn de fleste andre steder. 
Ikke før har det lokale brannvesenet, med den alltid like snarrådige, sindige og vennlige Brannmann Sam i spissen, rukket å redde noen busspassasjerer fra å havne utfor et stup og en amfibiebil fra å drive til havs, før byen blir rammet av en kraftig orkan. 
Alt går selvsagt bra sånn helt til slutt. 
Men denne gangen holder det hardt, altså. 

Man må antakelig være velsignet med en femårings innlevelsesevne for å bli imponert over animasjonen i disse Brannmann Sam-filmene. 
Til gjengjeld er budskapet i dem like tydelig som det er vanskelig å krangle med: 
I krisesituasjoner gjelder det å holde hodet kaldt, samarbeide med hverandre og ikke prøve å tøffe seg. 

Og sånn – med litt tid innimellom all dramatikken til enkel situasjonskomikk og til å synge en Elvis-inspirert låt – går dagene i Pontypandy. 
Om dét er nok til å forsvare et kinobesøk eller om Brannmann Sam og vennene hans er noe man like gjerne kan se på NRK Super, får være en sak for familierådet. 
