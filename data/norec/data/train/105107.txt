TV-anmeldelse:Lovende om livet 

Tre friske fjes leverer denne høstens varmtriste fortelling om hvordan det er å stå i gapet mellom drømmer og virkelighet. 

Norsk dramakomedie i seks deler 

Hele serien legges ut på NRK TV (nett og app) fredag 6. november kl. 17 

Serien sendes også på NRK 1 lørdager kl. 22.35 fra 14. november 

Serien «Unge lovende» er allerede før den er sendt flere ganger sammenlignet med amerikanske «Girls», blant annet på VGTV. 

Det er en noe urettferdig sammenligning, og som serieskaper og hovedrolleinnehaver Siri Seljeseth påpeker, først og fremst aktuell fordi vi ikke kommer på så mange serier med bare kvinnelige hovedroller. 
Med det opplagte unntaket av «Orange Is the New Black», selvsagt. 

Nå er ikke «Unge lovende» lagt til Bredtveit kvinnefengsel, men til mer sentrale deler av Oslo, der tre ganske så vanlige kvinner i 20-årene prøver å finne seg selv i mylderet av sosiale forventninger, egne ambisjoner og mer eller mindre bristede drømmer. 

Lettbeint og lettgjenkjennelig 

Og det er gjort på ganske elegant og gjennomført vis. 
Seljeseth, som har uttalt at hun har skrevet serien inspirert av egne opplevelser, viser med medmanusforfatterne Mads Løken og Birgitte Wegener at hun har en klar stemme. 

Serien starter med at Seljeseths rollefigur Elise, etter et forsøk på å bedrive standup i Los Angeles, reiser hjem til Norge for å fornye visumet. 
Der blir hun møtt av venninne Nenne (Gine Cornelia Pedersen) og Alex (Alexandra Gjerpen), og ganske raskt også visumveggen. 
Nenne er håpefull forfatterspire som jobber med catering mens hun leter etter rett forlegger å overbevise, og Alex’ eneste plan er å komme inn på Teaterhøgskolen. 
Planen har ikke funket så godt de tre første gangene, men hun gir ikke slipp av den grunn. 

Fikk du med deg: 
Den store strømme-TV-guiden (krever innlogging). 

Oslo tegnes i et vakkert sommerslør med klipp av både parker og rekreasjon, asfalt og kollektivkaos. 
Det er lettbeint, lettgjenkjennelig, småtrist, kleint, og ganske morsomt. 

Nye ansikter 

Det er også deilig å se en serie med så mange nye ansikter, ikke minst fordi de tre hovedrolleinnehaverne leverer trygge prestasjoner med troverdig kjemi seg imellom. 
Dialogen flyter uanstrengt forbi norsk stivhet, uten å plaske ut i full diarémodus. 

I mindre roller ser vi blant annet Jakob Oftebro som Elises «det er komplisert»-venn Anders, og Ole Christoffer Ertvaag, kjent fra «Mannen som elsket Yngve», «Pornopung» og «Kampen om tungtvannet», som Alex’ kjæreste Kimmo. 
De glir proft inn i støtterollene og er fine motvekter til damenes til tider svimlende selvsentrering. 

Etter de tre første episodene er store deler av bildet fremdeles uklart. 
Serien har ikke etset seg inn som nyskapende krutt, men vi har fått se nok til å være nysgjerrige på resten. 

I lys av de siste dagenes Harald Eia-initierte diskusjon om hvorvidt menn egentlig er interessert i historier om kvinner, blir det interessant å se om seere flest vil se sagaen om Elise, Nenne og Alex som en fortelling om kvinner, eller som en fortelling om det å være ung i dag. 

For det er det «Unge lovende» er. 
