TEST:Panasonic TX-P50G20E 

Rett og slett et godt plasmakjøp. 

Det er ikke mer enn en uke siden vi publiserte testen av Panasonics budsjettmodell X20, og G20 er altså storebroren som er litt, men ikke mye dyrere. 
Veiledende pris er oppgitt til 15.000 kroner for 50-tommeren, men leter du litt rundt finner du den enkelt til rundt 12.000 kroner. 
Det er mye TV for pengene. 

Trofaste lesere vil huske at jeg, til tross for at jeg ga X-modellen en femmer, anbefalte å spare litt til og gå for G20-modellen. 
Og forklaringen er enkel: 

For der X-serien reddet seg på lav pris, så er G20-serien en bedre TV på alle områder. 

Hva skiller de to? 

G20 er en full-HD modell med 1080p-oppløsning, det i seg selv er strengt tatt ikke avgjørende, men siden vi vet at det er en kjøpsutløsende faktor for mange, er det verdt å nevne. 
I tillegg har G20 en ekstra HDMI-inngang (totalt får du her fire, hvorav en er HDMI 1.4) og nettverksinngang. 
Det siste har to praktiske konsekvenser: 
Du får tilgang til Panasonics nettfunksjoner, men kanskje like viktig: 
Nettverksinngangen gjør det svært enkelt å oppgradere TV-ens programvare. 
Selv brukte vi fire minutter på å laste ned og installere siste versjon. 
G20 har i tillegg PC-inngang (VGA), noe som mangler helt på X20.Viktigst av alt er likevel at G20 også har et nyere og bedre plasmapanel, G13 - kalt Infinite Black. 
Fordelen er at dette reflekterer svært lite, spesielt sammenlignet med kontrastbelegget X20-serien er belemret med. 
Spør du meg, er bare dette punktet verdt prisforskjellen alene. 

Førsteinntrykk 

G20-modellen er litt slankere enn X20-serien, og leveres i tillegg med et dreibart bordstativ. 
Bortsett fra det, er det omtrent umulig å skille dem utseendemessig - forskjellene befinner seg altså på innsiden. 
Personlig skulle jeg ønske Panasonic hadde lagt litt mer flid i designet, for med Z1/Z11 friskt i minne er det ingen tvil om at de kan. 
På dette punktet har de altså mye å lære av hovedkonkurrentene Philips, Sony, Samsung, og LG. 

Fester du ikke TV-en godt nok, kan det få fatale konsekvenser: 
Barn skader seg på flatTV. 

Finesser 

Mens X20 er en ribbet modell får du langt mer å rutte med på G20: 

USB-opptak: 

Som vanlig må du la TV-en formatere harddisken før du kan begynne, og som hos Grundig blir opptaket låst til akkurat denne TV-en. 
Du kan altså ikke se opptakene på en PC eller på en annen TV. 

Opptakskvaliteten ser bra ut, og vi synes funksjonen fungerer ok. 
Vår påstand er at dette er en praktisk finesse for de av dere som vil ta opp i ny og ne. 
Vi presiserer likevel at dette IKKE er noen fullgod erstatning for en dedikert HD-PVR: 

For det første kan du ikke skifte til en annen TV-kanal mens du tar opp. 
(I motsetning til Grundigs modeller kan du imidlertid fint skifte til andre innganger, f.eks. Blu-ray spilleren, uten at opptaket avbrytes.) 
Et annet minus er at du heller ikke får noen serieopptaksfunksjon. 
I praksis består altså valgene av hurtigopptak av det programmet du ser på akkurat nå, samt timeropptak. 
Maksimal opptakslengde per program er forøvrig 180 minutter, men du kan forlenge dette manuelt ved å trykke på fjernkontrollen. 

NB: 
Vi hadde dessverre fått med feil fjernkontroll til vår TV. 
Men på den korrekte fjernkontrollen skal du kunne styre USB-opptakene direkte via opptaks, og avspillingsknappene (play, stop, pause og spoling) nederst på kontrollen. 

Til tross for at vi rotet rundt i menyen, klarte vi imidlertid ikke å skru av den irriterende plingelyden hver gang du bruker fjernkontrollen til å manøvrere eller skrive inn tekst. 
Akkurat det er litt unødvendig - og vil forhåpentligvis bli rettet i neste programvareoppdatering... 

Nettverksinngangen gjør det også mulig å spille av video, musikk og bilder fra DLNA-kompatible enheter eller PC-er i nettverket ditt. 
Vi fikk dessverre ikke sett så mye på dette, men noen åpenbare svakheter må kommenteres: 
MP3 må spilles av via USB-inngang, og vi savner både mov og wmv-formatet når det gjelder video. 
Her er det bare å håpe at dette kommer i framtidige oppgraderinger. 

PS: 
Vil du unngå nettverkskabel, er det også mulig å kjøpe en wifi-dongle i tillegg, vi har imidlertid ikke prøvd denne. 

PC-inngang. 
G20 har altså en dedikert VGA-inngang for PC-bruk, men pussig nok har Panasonic her strupt oppløsningen. 
I praksis vil det si at du må velge om TV-en skal vise 1024/768, 1280/768 eller 1366/768-oppløsning, og siden panelet har en oppløsning på 1920/1080, må vi si at vi stusset på det. 
(Antagelig kan du koble PCen til via HDMI-inngangen, slå av overscan-funksjon og få pixel-til-piksel bilde, men dette fikk vi ikke testet i denne runden). 

PC-bildet ser uansett helt ok ut, og til sofasurfing er det strengt tatt bare en fordel at oppløsningen ikke er høyere, ettersom større ikoner og tekst gjør innholdet lettere å lese. 
Til utstrakt PC-bruk er vi uansett skeptisk til å bruke en plasma, og minner igjen om Panasonics egne advarsler når det gjelder innbrenning. 

Til konsollspilling fungerer forøvrig TV-en bra, spesielt med Spill-modusen aktivert. 
Legg dog merke til G20 ikke takler 1080p via komponentinngangen, her må du altså velge 1080i. 
Har du en PS3 eller en ny Xbox360 er det imidlertid bare å bruke HDMI-inngangen. 

For ordens skyld minner vi også på at du, som på alle andre plasmaer, heller ikke her får den skarpheten i bildet en god LCD/LED-TV klarer å gi. 
Her må du altså selv vurdere hva du er ute etter. 

Har Plasma-TV-er alltid best sortnivå? 
Vi knuser TV-mytene 

Bildekvalitet 

Side om side med X20 er det lett å la seg imponere over G20, og spesielt fraværet av uønskede refleksjoner gir pluss i margen hos oss. 
Men det er heldigvis mer. 

600Hz-funksjonen på G20 interpolerer ekstrabilder automatisk, og resultatet er både mindre krying i detaljene og langt jevnere bevegelser enn det 100Hz-modellen X20 klarer å levere. 
I praksis er også dette med på å øke dybden i TV-bildet, ettersom du ser detaljer på G20 som på X20 forsvinner i støyen. 
Dette er spesielt synlig på rulletekster, men også i intense actionsekvenser når du ser på film. 

På G20 får du også flere innstillingsmuligheter enn på X20. 
Ekspertene der ute vil helt sikkert juble over full gamma- og hvitbalansejustering. 
Min påstand er nok at dette blir for avansert for de fleste (se her for mer info om dette), og jeg tipper den forhåndsinnstilte THX-modusen er et langt mer praktisk alternativ - spesielt på film. 
Legg dog merke til at med THX-modusen aktivert, så vil 600Mhz-funksjonen være avslått som standard. 
Vil du ha kinolignende bilder med litt hakking er dette ok, men du kan også slå på funksjonen (kryptisk nok kalt isfccc under oppsettsmenyen) manuelt om du ønsker det. 

Konklusjon 

Er du på jakt etter en ny plasma i mellomklassen, kommer du ikke utenom G20. 
Den er bedre enn X20 på nær sagt alle områder og kun noen få tusenlapper dyrere. 

Sammenlignet med en ny LCD/LED-modell får du riktignok ikke den samme skarpheten og lysstyrken som mange av oss er så glad i. 
Og er du en ivrig PC-bruker vil vi heller ikke anbefale en plasma på grunn av innbrenningsfaren. 

Likevel: 
Liker du plasma TV-enes naturtro fargegjengivelse, kan du nesten ikke trå feil her. 
Til denne prisen vil jeg faktisk si at den nærmer seg et kupp. 
