Vågal ny popstudie
Battles ut av lydlaboratoriet. 

ALBUM: 
Popkakafonien «Mirrored» er fire år gammel, og nå stormer altså Battles endelig ut av lydlaboratoriet med en ny vågal popstudie. 

Foruten et par innslag fra gjestevokalister er «Gloss Drop» et lite monster i teknisk instrumentaloppvisning, hvor Battles demonstrerer ferdighetene ved hjelp av ilske gitarer, trimma elektronikk og trommeschizofreni. 

Bandets hovedprosjekt består i å spleise lite kompatible fragmenter sammen til en bærekraftig helhet, et oppdrag som langt på vei lykkes. 

«Gloss Drop» er full av smale rom hvor lydfascinasjonen står stødig og kaoset finner sitt system, men i blant renner det likevel over i uttallet av krysningspunkter og rytmiske koder — dosen blir for stor. 

Det skal godt gjøres å holde fast i alle trådene Battles vever med, for dette er et band som stadig leter etter nye intrikate mønstre - og takk og lov for det. 
