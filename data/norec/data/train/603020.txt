Om makt og ondskap
Simon Strangers siste roman handler mest om mørke, men tonen i den er ikke så mørk. 

Simon Strangers litterære prosjekter er ikke navlebeskuende; enten det er dystopier eller romaner tett på virkeligheten. 
Han har skrevet om flyktninger, godhet, spiseforstyrrelser og krig. 
I «Leksikon om lys og mørke», dykker han inn i tematikk om makt og ondskap. 
Han tar utgangspunkt i sin egen families historie. 

På et besøk i Trondheim, ser han en såkalt snublestein i gata, en brostein av messing, med navnet Hirsch Kommisar inngravert. 
Slike snublesteiner, til minne om nazismens ofre, finnes over hele Europa. 

Kommisar var tippoldefar til Strangers egne barn, og han ble arrestert og henrettet under krigen. 
Enda mer spesiell blir historien, når det kommer fram at sønnen til Hirsch etter krigen flyttet inn i huset til den beryktede Rinnan-banden, og at hans datter, Strangers svigermor, vokste opp der. 
Akkurat dette punktet kunne Stranger dramaturgisk sett ha utnyttet enda mer, klimakset dette dramatiske paradokset kunne utløst, uteblir. 

Men med dette som utgangspunkt, nøster Stranger opp en oppsiktsvekkende og skakende historie, fra refleksjoner i nåtid, via egen familiehistorie, til den utspekulerte infiltratøren og torturisten Henry Oliver Rinnans barndomsår og krigsår, alt litterært utlagt, i et smidig og direkte språk. 

Strangers «leksikon» har slett ikke noe leksikalsk ved seg, likevel er leksikonets struktur ordnende ramme. 
Ord i alfabetisk rekkefølge opptrer som små poetiske snublesteiner gjennom boka. 
De fungerer som referansepunkter, av og til med en logisk sammenheng seg imellom, andre ganger fra tilsynelatende forskjellige kilder, og etter hvert som de utvides gjennom historien, får de en dypere og mørkere klang. 

Slik insisterer forfatteren på at romanen også handler om å sette ord ned på papiret. 
Ifølge jødisk tradisjon er nettopp ord med på å videreføre livet. 
Står navnet ditt et sted etter at du er død, lever du videre. 
Slik ber denne romanen om å få stå som en garantist for at noe aldri blir glemt. 
