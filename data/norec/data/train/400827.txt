Maktskifte i Game of Thrones skaper ny spenning
Game of Thrones krydrer maktspillet med nye farer og nye fiender i det som ser ut til å bli den beste sesongen så langt. 

NB! 
Ikke les videre hvis du ikke har sett Game of Thrones sesong 4. 

Der forrige sesong lenge virket å bli et hvileskjær i Game of Thrones' historie, sørget en forrykende sesongavslutning for å skru til spenningen på flere fronter, og dermed sørge for at alt ligger til rette for store endringer i maktspillet i sesong 5. 

Makt står for fall 

Forholdene i Kings Landing, hovedstaden i Westeros, er mer ustabile enn på lenge. 
Etter at både kong Joffrey Baratheon og hans bestefar Tywin Lannister ble drept i forrige sesong har den nykronede kong Tommen Baratheon tatt over jerntronen, men han har hverken ressurser eller autoritet til å holde kongeriket samlet. 

Bedre blir det ikke at hans mor, Cersei Lannister, blir stadig mer skjøvet ut på sidelinjen og hans smarte onkel Tyrion Lannister er på flukt for drapet på sin far. 
For utenfor slottets murer kryper fiendene stadig nærmere. 

En ny generasjon 

Det er mye som kan tyde på at maktskifte er det store stikkordet for denne sesongen. 
Ikke bare introduserer serieskaperne en rekke nye utfordrere til den etablerte makten, men de har også lagt til rette for et generasjonsskifte. 
Nye krefter og nye ideer er i ferd med å konkurrere ut de gamle.Tydeligst blir det i forholdet mellom dronningmoren Cersei og den nykronede dronningen Margaery Tyrell. 
Kammerspillet dem imellom er for øvrig et ypperlig eksempel at Game of Thrones også kan by på førsteklasses karakterdrama, ikke bare bloddyppende spenning. 

Tøffe moralske valg 

I sesong 5 fortsetter Game of Thrones sin imponerende sjonglering mellom alle rollefigurene og deres historiene. 
Det virker som manusforfatterne har finslipt utvalget, slik at stadig færre scener ender opp med å bli halvkvedede viser. 
Med et tredvetalls sentrale rollefigurer kan selvfølgelig ikke alle få tildelt like mye plass. 
I denne sesongen virker det som mye vil handle om Daenerys Targaryen, John Snow og Arya Stark. 
Moralsk sett er det disse rollefigurene som serien knytter størst håp til. 
I løpet av denne sesongen vil de alle tre måtte ta tøffe moralske valg som vil vise hva de egentlig er laget av, og som til syvende og sist er de rette kandidatene for å redde Westeros. 

Flere sterke kvinneroller 

Serien har tidligere fått mye kritikk for å bruke nakne kvinnekropper som et spekulativt lokkemiddel for å skaffe flere seere. 
Det er fortsatt like mye sex og nakenhet i serien som før, men det kan virke som serieskaperne har forsøkt å skape mer mangfold blant de kvinnelige rollefigurene ved å caste flere kvinnelige krigere. 

Faktisk går tv-serien mye lenger enn forfatter George R.R. 
Martin når det gjelder å utvikle tøffe og selvstendige kvinneroller, både når det gjelder nye tilskudd til rollelisten og de rollefigurene som allerede er der. 

Fortsatt blodig alvor 

Sesong 5 er basert på den fjerde og femte boken i Game of Thrones -serien, A feast for drows og A dance with dragons . 
Så langt har tv-serien i stor grad vært trofast mot Martins bøker, men i denne sesongen er det annonsert at de vil skille veier. 
Trolig er dette for å optimalisere historiefortellingen for tv-formatet, samt i større grad ha muligheten til å dyrke de rollefigurene som seerne elsker mest. 

Men på et felt kan det virke som både bøkene og TV-serien fortsatt er helt på linje, og det er når det kommer til bruk av vold. 
Blod vil fortsatt renne, hoder vil fortsatt rulle, og ingen er trygge før rulleteksten er over. 
