Slurvete konvertering
«The Settlers» gjør sitt inntog i den håndholdte konsollverdenen. 
Det hadde den strengt tatt ikke trengt å gjøre. 

«The Settlers» for DS er i realiteten en direkte konvertering av «The Settlers 2» for PC, altså en blåkopi av sistnevnte tilpasset det håndholdte formatet. 
Da «The Settlers 2» slettes ikke var noe dårlig spill, burde det oppskriftsmessig være snakk om en sikker suksess. 

I «The Settlers» skal du hjelpe små, fargerike og trivelige nybyggere å skape en velfungerende by og en slagkraftig hær. 
Ikke noe revolusjonerende der altså, men «The Settlers»-serien er slettes ikke uten sine særpreg. 

I motsetning til endel andre spill i samme genre, er det ikke snakk om noe budsjett eller løpende utgifter, noe som i realiteten gjør spillet mer tilgjengelig og tilgivende. 
Til gjengjeld har «The Settlers» lange og kompliserte produksjonslinjer. 

Har du for eksempel behov for våpen, må du først bygge en gård som høster korn og en vindmølle til å male kornet til mel. 
Bakeriet bruker melet til å bake brød som trengs i jernminen som graver jernmalm. 
Jernmalmen smeltes i et smelteanlegg og fraktes til smeden som lager våpnene. 

Ikke småtterier altså, men i praksis er det ganske enkelt å holde kontroll på. 
Hadde utviklerne tatt noen skritt for å gjøre det hele mer DS-vennlig, hadde dette kunne blitt et skikkelig bra spill. 

Dessverre står problemene i kø. 
For det første er kontrollen rimelig håpløs. 
«Anno 1701» viste oss hvor enkelt, effektivt og smertefritt slike strategispill kan fungere på DSen, kontrasten til «The Settlers» er til å ta og føle på. 

DS-pennen brukes i altfor liten grad, dessuten er den av en eller annen grunn rimelig unøyaktig. 
Menysystemet er kronglete og veibygging er utilgivelig frustrerende. 

«The Settlers» lider nok også av å være konvertert fra et aldrende PC-spill. 
«The Settlers 2» kom ut på den tiden hvor «Backstreet Boys» toppet hitlistene, «Playstation» var et fremmedord og strategispill fortsatt var en rimelig tidsdrøyg affære. 

Sammenliknet med dagens strategispill er det rett og slett for mye dødtid og for lite å gjøre. 
Det er ekstra kjipt på en konsoll som DSen, hvor ting gjerne skal ha høyt tempo. 

«The Settlers» er egentlig ikke noe dårlig spill, men i skarp konkurranse med «Anno 1701» holder det rett og slett ikke. 
Sistnevnte er et tvers igjennom bedre spill og et smartere kjøp for alle andre enn hardcorefans av «The Settlers»-serien. 
