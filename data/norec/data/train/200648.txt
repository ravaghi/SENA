Sony HD1
Vi har testet Sonys nye harddiskbaserte musikkspiller. 
Den er blant de fineste du får kjøpt, det er det ingen tvil om, men er den å anbefale? 

Sony har vært sene med å kaste seg over bølgen av harddiskbaserte musikkspillere, men nå er endelig deres nye Walkman (også kjent som HD1) tilgjengelig. 
Og det første vi legger merke til når vi åpner innpakningen er at denne spilleren er blant de minste og lekreste vi har sett. 
Hvert millimeter av spilleren oser Sony-kvalitet og føles solid. 
Den er slank og lett (kun 110 gram) og har en gjennomført design. 

Spilleren er laget av børstet stål, og en del av fronten er dekket av sort plast. 
Displayet er plassert på denne delen, ved siden av et lite navigasjonshjul. 
Øverst på spilleren finner vi en knapp som aktiverer menyen, en knapp som bytter spillemodus, samt volumknapper. 
Det er stort sett disse knappene vi kommer til å bruke for å betjene herligheten, og det byr ikke på spesielt store problemer å finne frem og justere innstillinger. 

Begrensninger 

Men i det vi skal få spilleren til å fungere, møter vi flere hindringer. 
For det første, HD1 må sitte i en dokkestasjon og være koblet til strømmen før du kan begynne å overføre musikk. 
Det er ingen krise i utgangspunktet, men hvis du har tenkt å bruke spilleren på flere maskiner, må du dra med deg dokkestasjonen også. 

For det andre er du tvunget til å legge inn Sonys programvare på din PC. 
Selv om det finnes andre spillere som også krever dette, finnes det omveier (Creatives spillere fungerer også med Windows Media Player 10, for eksempel), men med HD1 finnes intet alternativ. 

For det tredje, alle dine musikkfiler må konverteres til Sonys eget format, ATRAC. 
Har du maskinen full av MP3- eller WMA-filer, må du først gjennom en konverteringsprosess som både tar tid, og bruker plass på din harddisk. 
Riktignok lyder ATRAC-filene bra, selv med kraftig komprimering 
 og tar ikke spesielt mye plass på selve spilleren (velger du 64 Kbit kvalitet vil en sang på fire minutter oppta 2 MB), men denne løsningen er rett og slett klønete og upraktisk. 

Når du først har overført musikken, er den daglige bruken av spilleren absolutt godkjent. 
Navigasjonen er enkel, du trenger kun å trykke på mode-knappen for å veksle mellom artist, album, sjanger, og så videre. 
Navigasjonshjulet er riktignok ganske lite, men likevel responsivt og behagelig. 
Menysystemet er lettforståelig, og displayet er skarpt. 
Du kan også bytte bakgrunnsfarge på skjermen for å øke kontrasten. 

Menyknappen lar oss justere innstillinger og ekstrafunksjoner. 
Der kan du blant annet endre bass- og diskantnivåene, spillemodus, språk og en del andre detaljer. 

Kvalitet 

Lydkvaliteten virker til å være svært god her 
 vi liker veldig godt at HD1 kan spille skikkelig høyt, og med litt justering av innstillingene får du skikkelig bass og klar diskant. 
Bare husk å kjøpe deg bedre hodetelefoner enn de som følger med. 

Et viktig salgsargument den ekstreme batterikapasiteten  hele 30 timer er bedre enn noen andre spillere på markedet, og vi er imponert. 
Denne spilleren er skikkelig seig! 

Kun musikk 

HD1 har absolutt ingen tilleggsfunksjoner unntatt musikkavspilling. 
Ingen radio eller opptaker, noe som kan både anses til å være et pluss eller minus. 
Funksjonaliteten er begrenset, men igjen gjør det betjeningen mindre komplisert. 

Problemet er at til en pris på 4.000 kroner hadde vi nesten forventet litt flere muligheter. 

For prislappen på HD1 er virkelig i høyeste laget. 
Her betaler du for design og minimal størrelse, og det er klart at denne spilleren skiller seg ut. 
Men samtidig er den såpass upraktisk å bruke med tanke på filbegrensningene, programvare og tilkobling, at vi har problemer med å anbefale den. 
Hvis du ikke bryr deg om dette, og verdsetter lang batterilevetid og liten størrelse, kan denne spilleren være noe for deg. 
Alle andre bør kjøpe seg en iPod eller Zen Touch for en god del mindre penger. 

Heldigvis kommer Sony snart med spillere som faktisk støtter ren MP3-avspilling. 
Vi er spent, og gleder oss til å teste deres kommende produkter. 
