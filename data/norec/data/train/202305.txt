Targus Bluetooth Wireless Keyboard for iPad
Dette tastaturet er i en helt annen liga. 
Det er riktig nok en del større, men vekten er ikke på mer enn 300 gram. 
Det er også bygd opp litt i bakkant, og det litt skrånende tastaturet gir bra ergonomi. 

Tastene er faste, avgir relativt lite støy (mellomromstasten smeller litt), og kvalitetsfølelsen er ganske høy. 

Størrelsesmessig er det omtrent som på en vanlig 15,6-tommer bærbar PC, og hver tast er så store at touch-metoden blir ingen utfordring. 
Det eneste minuset vi setter er at tastaturet er fellesnordisk (for eksempel står ö, ø og æ trykket på samme tast), og at enter-tasten er i minste laget, noe som kan føre til litt feiltasting i starten. 

I likhet med Sandberg-tastaturet inneholder også dette dedikerte taster for mye brukte iPad-funksjoner øverst, noe vi ser på som en fordel. 

AV/PÅ-bryter sitter på undersiden, og det samme gjør tilkoblingsknappen. 
Denne går fint an å trykke inn med pekefingeren, og sammenkoblingen er gjort på sekunder. 

Totalt sett et godt tastatur til en rimelig penge! 
