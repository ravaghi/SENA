Hamell on Trial:Tvilsomme forbilder 

En bøllete president, politi som skyter før de spør og skolemassakrer. 
Pluss en frosk. 

Hamell on Trial: 
"Tackle box" (New West/Border) 

Hamell on Trial er Edward James Hamell fra Syracuse. 
Han solodebuterte i 1989 og har holdt fast ved en poetisk blanding av pønk, viser og snakkesanger. 

Han åpner sitt tiende album med Trumps kommentar til en kar som protesterte under et valgmøte: 
I'd like to punch him in the face, I tell you. 

Sangen heter "Safe", og Trump er skyteskive i neste kutt også, "The more you know". 
Her er Hamell bekymret over hvordan han kan oppdra et barn med dagens forbilde i Det hvite hus: 

How do I to tell the son this ain't the way 

when the schoolyard bully is the president today? 

I "Not Aritha's respect (Cops)" er det politiet som får gjennomgå; skyteglade machotyper. 

I'm trying to teach my kid 

there's some authority that needs to be respected, 

but 
we have no respect for you. 

Now I'm trying to teach him to not get shot. 

I "Bodyguard blanket" handler det også om skyting, denne gang på skoler og i barnehager. 
Våpenlobbyen NRA svarer med å ville væpne lærere, og et firma i Oklahoma har begynt å produsere skuddsikre matter som barna bærer på ryggen og kan krype under som skilpadder neste gang det smeller. 
Hamell har liten tro på at dette er løsningen. 
Lay your kid's corpse on the NRA door, synger han. 

I "Ballad of Chris" handler det om en ungdomsvenn som han pleide å ruse seg sammen med og som han siden mistet kontakten med. 
Nå er vennen død, og det er for sent å hjelpe ham. 

Hamell snakkesynger om sin egen død i "How I wanna die". 

Tungt materiale det hele, men han myker opp platen med små stubber om en liten frosk. 
Søte sanger, for gode til å kunne tros på. 

I Hammels verden drypper det syre av sukkeret, en musiker som har mye til felles med hardtslående komikere som Lenny Bruce og Bill Hicks. 
Melodiene er det verre med. 

Beste spor: 
"The more you know", "Ballad of Chris". 
