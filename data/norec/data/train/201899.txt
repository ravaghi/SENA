HP Pavilion G6
En av de aller rimeligste på markedet med Intel Core i5-prosessor og romslig harddisk. 
Men duger den i praksis? 

Det er knapt noen PC som har figurert oftere i tilbudsannonsene denne høsten enn HP Pavilion G6. 
Maskinen finnes i en rekke forskjellige konfigurasjoner, og prisene varierer i skrivende stund fra like over 3000 til 6000 kroner. 

Men for så lite som 3999 kroner får du en maskin som på papiret er overraskende godt utstyrt. 
Vi snakker om HP Pavilion g6-1131eo, og det er NetOnNet som nå selger modellen til denne kampanjeprisen. 

Vi tok kontakt med butikken for å få låne et eksemplar til prøvekjøring i vår testlab. 
Men først en titt på noen av de viktigste spesifikasjonene: 

HP Pavilion g6-1131eo 15,6" LED-baklyst LCD-skjerm, 1366 x 768 piksler Intel Core i5-2410M prosessor 4 GB RAM (2 x 2 GB, dette er maksimalt) AMD Radeon HD 6470M grafikkort, 1 GB DDR3-minne 750 GB harddisk, 5400 rpm DVD-brenner 3 stk USB 2.0-porter HDMI og VGA skjermutganger 100 Mbit-kontakt for kablet nettverk Trådløst nettverk (b/g/n) Bluetooth 0,3 Megapiksels webkamera 6-cellers Li-Ion-batteri Windows 7 Home Premium 64-bit Størrelse 37,4 x 3,6 x 24,5 cm Vekt: 
2,55 kg 

For det andre er det ikke støtte for Gigabit kablet nett. 
Det betyr at maks overføringshastighet via nettverkskontakten er rundt 11 MB pr sekund, mot rundt 100 på mange konkurrerende modeller. 
Og så er det ikke noen USB 3.0-porter her, noe som også begrenser hastigheten hvis du kobler til en ekstern harddisk med USB 3.0-støtte. 

Ser vi bort fra dette er det imidlertid svært sjelden at vi ser SÅ rimelige PC-er med Core i5-prosessor, dedikert grafikkort og en meget romslig harddisk. 
For mange er dette viktigere egenskaper enn de vi skisserte som begrensende faktorer. 

Litt traust 

Eksteriørmessig gir den et gjennomsnittlig inntrykk, men kanskje også litt traust. 
Lokket er av plast, overflaten er skinnende blank, men problemer med fettflekker er nesten fraværende, forbausende nok. 
Resten av maskinen er også av plast, og det er på det rene at HP har tenkt funksjonelt, og mindre på stil, robusthet og eleganse på G6. 

Tastaturet er greit nok, tastaturplaten er relativt fast og tastene avgir lite støy. 
Pekeplaten er bare et ruglete felt i chassiset, og den fungerer faktisk meget bra. 
Knappene under den er helt adskilt, men avgir et litt for høyt klikk, etter vår smak. 
Du blir fort upopulær på lesesalen, for å si det slik. 

Alle tilkoblingene sitter på sidene, et par høyttalere merket Altec Lansing sitter i fronten: 

De nevnte høyttalerne er forresten av bra kvalitet - her får du faktisk litt bass og dybde, mye bedre enn på mange konkurrenter. 
Helt greit til spilling, enmannskino og bakgrunnsmusikk. 

Slik er den i bruk 

Maskinen kommer med en rekke forhåndsinstallerte programmer, de fleste fra HP selv. 
Vi har blandede erfaringer med HP's egne løsninger tidligere, og selv om vi godt kunne tenke oss å slippe alle sidene i konfigurasjonsveiviseren, er det hele relativt raskt gjort og du kan begynne å bruke PC-en. 

Noe av det første vi merker oss, hvis vi ser bort fra en forferdelig bråkete skrivebordsbakgrunn, er at maskinen er utstyrt med en vifte som går konstant. 
Vi har testet mange PC-er i økonomiklassen det siste året, men svært sjelden opplevd noe lignende, og da spesielt ikke med denne prosessoren. 
Det forbauser oss egentlig litt, chassis er relativt stort, og det burde være mulig å få til løsninger som ikke krevde luftkjøling til enhver tid. 

Når det er sagt: 
Rotasjonen er såpass lav at noe særlig støy er det ikke snakk om. 
Dessuten kan det være langt enklere å forholde seg til et jevnt sus enn stadige start og stopp, og suset skiftet knapt karakter selv under de tyngste ytelsestestene. 

Det bringer oss over på neste punkt, ytelse. 
Windows egen Opplevelsesindeks gir oss følgende indikasjoner, og her går skalaen fra 1.0 (svakest) til 7.9 (best): 

Prosessor: 6.9 Minne (RAM): 
7.2 Grafikk: 
4.5 Spillgrafikk: 
6.1 Primær harddisk: 
5.9 

Tar vi en titt på ytelsestall fra Passmark PerformanceTest og sammenligner med typisk maskinvare i andre PC-er i samme prisklasse, ser vi at HP G6 gjør det meget bra. 
Den totale scoren for denne maskinen ble på 1076: 

Først, prosessorytelsen, der maskinen ligger helt i toppen: 

På grafikkytelsen er den også bedre enn snittet, men bak de aller hvasseste i prisklassen: 

Ingen spillmaskin 

Merk at grafikken er mer enn kjapp nok til enklere spill og til alt av HD-video, men er du ute etter en PC du kan spille Battlefield 3 og tilsvarende på, må du ha noe kraftigere. 

Maskinen skifter automatisk mellom den integrerte Intel-grafikken og AMD-grafikken, sistnevnte "tar over" når oppgavene blir for krevende for den integrerte grafikken. 
En typisk bruker av denne PC-en vil knapt ha behov for den dedikerte, og mer strømkrevende grafikken, tror vi. 

Forventet mer av batteriet 

Batterilevetiden ble målt i to omganger. 
Først målte vi den med minimal belastning på maskinen, med standard strøminnstillinger, og med PC-en koblet til det trådløse nettet. 
Da holdt batteriet ut i 4 timer og 23 minutter. 
Det er ikke spesielt imponerende for et 6-cellers batteri i kombinasjon med den denne prosessoren. 
Den andre gangen spilte vi samme HD-klipp i Windows Media Player i loop til batteriet gikk tomt. 
Det tok 2 timer og 56 minutter. 

Det skulle bety at du under normalt arbeid vil kunne ha glede av maskinen i mellom 3 1/2 og 4 timer før den må settes på lading igjen. 
Det er et stykke bak de mest seiglivede vi har testet i budsjettklassen denne sesongen. 

Konklusjon 

Joda. 
Det er ingen tvil om at du får mye for pengene ved å velge denne maskinen. 
Du får en PC som byr på god applikasjonsytelse, med bra lyd, og harddisken er 250 GB større enn hos de aller, aller fleste konkurrentene i klassen. 
Men merk deg også de negative bemerkningene vi har gjort i oppsummeringen under - før du eventuelt slår til. 

Takk til NetOnNet for utlån av maskinen! 

HP Pavilion G6-1131eo 
