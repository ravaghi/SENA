Middagsideer i overflod
Ina-Janine Johnsen overøser oss med svar på det tilbakevendende spørsmålet: 
Hva skal vi ha til middag? 

Ina-Janine Johnsen 

Mat på bordet hver dag 

312 sider 

Gyldendal 

Det er lett å forstå hvorfor matbloggeren Ina-Janine Johnsen har så mange lojale lesere. 
Oppskriftene framstår som grundig gjennomarbeidet, de er enkle å følge, og ingredienslistene oppleves aldri som uoverkommelige. 
Johnsen i bokform har de samme kvalitetene. 
I årets bok byr hun på så mange oppskrifter at man kan bli helt overveldet, men heldigvis er det hele ryddig og godt organisert. 

I tillegg til et utall middagsretter, får vi rikelig med oppskrifter på ulik bakst, desserter, kaker og tilbehør. 
Felles for de aller fleste av oppskriftene er at de er lette å få til og det tar ikke lang tid før det ferdige resultatet står på bordet. 
Fotografiene er flotte og fristende og designet er lekkert og innbydende. 

Man kan sikkert med en viss rett argumentere for at dette er en bok som først og fremst vil appellere til de som har begrenset erfaring med matlaging. 
De store utfordringene som ulike matnerder liker å dedikere fritiden sin til, glimrer med sitt fravær. 
Du lærer ikke å trylle fram kunstferdige kreasjoner med hummer og gåselever her, og vil du lære å koke autentisk kraft til ramen, må du henvende deg et annet sted. 

Men om man er aldri så bevandret i matlagingens edle kunst, kan noen og enhver ha dager hvor inspirasjonen uteblir. 
Da er bøker som denne rent gull. 
Kjenner du noen som akkurat har flyttet for seg selv, eller som har en ambisjon om å bytte ut halvfabrikata med mat laget fra bunnen, er dette en åpenbar julegave-kandidat. 

Les flere kokebokanmeldelser her: 
