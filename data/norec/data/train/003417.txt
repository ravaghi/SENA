Towelhead
Tankevekkende film med skarpe rollefigurer 

Ei ung jentes famlende søk etter egen seksualitet resulterer i ekle situasjoner. 
Men filmen ”Towelhead” handler om så mye mer enn det. 
Den forteller om et barn latt i stikken av de som skal ta seg av henne, og hvordan dette leder henne ned en potensielt farlig sti. 

Regissør og manusforfatter Alan Ball har laget en tankevekkende film med skarpe rollefigurer, tolket av dyktige skuespillere. 
Summer Bishil imponerer i sin filmdebut, og gjør ”Towelhead” til en film til ettertanke. 

Med Gulf-krigen som bakteppe 

13 år gamle Jasira (Summer Bishil) blir sent til faren når moras nye samboer blir litt for nærgående. 
Faren (Peter Macdissi) er streng araber i et kritthvitt nabolag, og er verken den beste faren eller menneskekjenneren. 

Han er dessuten opptatt med sin nye kjæreste, så Jasira blir mer eller mindre overlatt til seg selv. 
Naboen, mr. Vuoso (Aaron Eckhart), fatter interesse for Jasira på en heller usunn måte. 
Denne historien fortelles med den første Gulf-krigen i 1991 som bakteppe. 

God som 13-åring 

Summer Bishil var 18 år da filmen ble laget, men gjør en flott jobb med å kanalisere en 13-årings fakter, ganglag og talemåte. 
Det er åpenbart at Jasira står på terskelen til det voksne liv, men er fremdeles jordet til barndommen. 

Det er også interessant å se Aaron Eckhart som Mr. Vuoso. 
Han gjør ting i filmen som han slett ikke burde ha gjort, men han fremstilles ikke som en skurk. 
Vi ser hans tvil og kvaler, men han er tilsynelatende ute av stand til å forhindre seg selv. 
Det er ikke ment som et forsvar, men som skryt av en film som tør la en slik figur være menneskelig. 

Fargerike figurer, bitende dialog 

Alan Ball er manusforfatteren bak ”American Beauty” og skaperen av tv-serien ”Six Feet Under”. 
Og selv om ”Towelhead” ikke matcher disse titlene, byr den på hans sedvanlige galleri av fargerike figurer, bitende dialog og forstads-Amerikas problemer (riktignok basert på en roman av Alicia Erian). 

Dette er en ”liten” film om store ting, og det er vanskelig å ikke bli engasjert. 
Et vanskelig tema behandles med kløkt og intellekt, så selv om ”Towelhead” kanskje ikke er en film for alle, vil den være et tilfredstillende valg for fans av Alan Ball 
