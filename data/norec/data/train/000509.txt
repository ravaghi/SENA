Angry Birds
Fuglene gjør seg godt på Playstation 3. 

Denne anmeldelsen er basert på Playstation 3-utgaven av spillet. 

Plottet i Angry Birds er like enkelt som det er genialt: 
Grisene har vært usikkelige, og har stjålet eggene til fuglene. 

Noe slikt kan selvfølgelig ikke tolereres, og fuglene begir seg ut på en god gammeldags vendetta. 
Hvis du syns dette hørtes kjent ut, har du rett i det. 

Angry Birds til PSN (Playstation Network) er nøyaktig det samme spillet som man får tak i på diverse touchtelefoner. 

Syns du plottet var tåpelig, fortvil ikke! 
Det er nemlig spillbarheten som har fått Angry Birds til å bli en gigantsuksess: 
Du har tilgang til en formidabel sprettert, og med den kaster du diverse fugler på byggverk som de usympatiske grisene har reist. 

Alle fuglene.. 

Målet er å drepe alle grisene på hver bane. 
Akkurat som i hoppsporten deles det ut stilpoeng, men her på en skala fra en til tre stjerner. 
Tar du livet av alle grisene med en fugl, er sjansen stor for at du blir tildelt tre stjerner og gjør Tom Hilde stolt! 

Ifølge kilden til all viten, Wikipedia, finnes det 10 000 fuglearter på jorda i dag. 
Angry Birds henger litt etter i antall, men kvaliteten er det ingenting å si på. 

Det er fem typer fugler: 
En rød fugl, en blå liten pipp-pipp som kan dele seg i tre, en gul fugl som kan kastes inn i fienden med massiv kraft, en hvit fugl som kan slippe bomber, og en fugl som faktisk er en bombe. 

På de senere banene kreves det litt tankekraft, da det gjelder å kaste rett fugl på rett sted. 

Genialt 

Jeg var på forhånd skeptisk til om Angry Birds kom til å fungere på en hjemmekonsoll som Playstation 3. 

Det hadde jeg ingen grunn til, da spillet er akkurat like hektende som det er på mobiltelefonen. 

Angry Birds er underholdende, sjarmerende og utfordrende. 
Anbefales på det varmeste 
