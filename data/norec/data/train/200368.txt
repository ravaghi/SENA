Synology DiskStation 212
NAS med mange muligheter. 

Synology er store på NAS i alle varianter og fasonger. 
De tilbyr alt fra små bokser til en enkelt disk for privat bruk opp til rack-løsninger for bedrifter med opptil 36 disker. 

Vårt testeksemplar ligger i den nedre enden av skalaen med støtte for to interne disker og med 2 USB 3.0 porter for videre utbygging. 

Synology sine NAS-enheter kjører DSM – Disk Station Manager – et styringsprogram som har utviklet seg til å bli et omfattende operativsystem med et stort tjenestetilbud. 
Vi testet med siste versjon DSM 4.0-2198. 

DS212 

Selve enheten er i sort plast og veier ikke stort. 
Men utførelsen virker likevel solid, og mekanismen til disk-skuffene er fast og fin. 

Lokket foran diskene er løst, og sitter fast med friksjon fra gummiknotter. 
Det er derfor lett å ta av og på, men sitter tilstrekkelig fast under bruk. 

Skuffene til diskene er også av plast, og kan huse enten 3,5-tommers disker eller 2,5-tommers. 

3,5-tommers disker festes fra siden med spesialskruer som går gjennom gummiforinger. 
Dette demper vibrasjoner og gir lavere støy. 

2,5-tommers disker festes fra undersiden med vanlige skruer. 

Oppsett 

Når man kjøper en NAS og monterer disker selv må man installere operativsystem og formatere og sette opp alt selv før man kan bruke den til å lagre filer. 
Du kan altså ikke sette inn disker som det allerede er lagret data på, diskene blir slettet i prosessen. 

Installasjonen er rimelig grei, den foregår fra en PC tilkoblet det samme nettverket, og begynner naturlig nok med å finne NAS-enheten. 
Et kontrollpanel for styring blir også installert på denne PC-en. 

Deretter er det en tildels møysommelig prosess som må gjennomføres, med klargjøring, formattering, installasjon og formatering av lagringsplassen. 
Er det snakk om to store disker er det mye annet man kan gjøre i mellomtiden ... 

Etter at denne prosessen er ferdig presenteres du for et grensesnitt i nettleseren, som ser ut som skrivebordet på en datamaskin, med ikoner for forskjellige programmer. 

Først da kan du gå i gang med å konfigurere NAS-en, med oppsett av brukere, lagringsvolumer og mapper, tjenester for mediehåndtering, nedlasting, tilgang fra Internett og så videre. 

Ytelse 

I første omgang var vi interessert i å teste ytelsen, og satte derfor i en Intel 520 SSD for at ikke lagringsmediet skulle ha noen innvirkning på prestasjonene. 

Koblet til vårt hjemlige Gigabit nettverk med en enkel Cisco svitsj og Linksys/Cisco ruter var ytelsen praktisk talt identisk med Netgear sin ReadyNAS som vi testet nylig 

Foreløpig konklusjon 

Synology DS212 er en praktisk og smart konstruksjon med mange muligheter. 
Ytelsen er utmerket i en hjemmenettsammenheng og det er enkelt for en middels erfaren PC-bruker å sette den opp til nytte for hele familien eller arbeidsgruppen. 

Synology DiskStation DS212 
