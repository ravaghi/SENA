Kammerthriller
Med starten av 2. verdenskrig som bakteppe utspilles et psykologisk drama i isødet. 
Til tross for enkelte logiske brister og raske løsninger, er dette en solid velspilt kammerthriller. 

Intrigen trigger godt; rett i forkant av 2. verdenskrig møtes forskere fra Tyskland og England på Svalbard for å undersøke teorien om at verdensdelene opprinnelig hang samme. 
De samles på et russisk skip, der kapteinen for anledningen er norsk. 
Med en svensk geolog som vesentlig brikke i undersøkelsene, er det europeisk krigsbetente bildet komplett. 

Skuespillerne, ikke minst vår egen Sven Nordin, presterer utmerket kammerspill. 
De går hverandre på klingen, og når krigsutbruddet er et faktum avsløres persongalleriets kapasitet til å handle ut fra uforutsigbare situasjoner. 
Spenningen stiger i dette tettspilte dramaet. 

Regissør Dalle, som også er manusforfatter, har tatt noen lettvinte svinger, både når det gjelder en kjærlighetshistorie med påtatt patos, og en litt ullen slutt. 
Likevel er dette en psykologisk thriller av solid merke. 

BORGHILD MAALAND 
