Skuffet Aalesund-trener:- Det gikk for tregt med oss 

− 
Vi klarte rett og slett ikke å få nok tempo i det offensive spillet til å skape sjanser. 
Derfor vinner vi ikke i dag, sa en skuffet Trond Fredriksen etter 0–1-tapet for FK Haugesund. 

AALESUND 
- HAUGESUND 0–1 

Statistikk, tabellposisjon og formtabell skulle tilsi at FK Haugesund ikke skulle reise fra Ålesund med poeng. 
Men nok en gang klarte ikke AaFK å innfri mens favorittstempelet var hektet på dem. 

−Det er ikke sånn at det å være favoritter er noe som virker hemmende på oss. 
Vi har svært lite fokus, om noe, på sånt. 
For oss handler det alltid, uansett hvem vi møter, om hvordan vi skal angripe kampen for å vinne. 
I dag klarte vi dessverre ikke å gjennomføre det som var planlagt, sier AaFK-trener Trond Fredriksen. 

Savnet klar linje fra dommeren 

AaFK tapte 0-1 etter en tidlig scoring av Ibrahim Shuaibu. 
Han lurte seg inn i bakrommet og kjempet seg forbi Andreas Lie, før han satte inn 0-1 i det åpne målet. 

Like i forkant av scoringen var det mange som mente at Lars Veldwijk skulle hatt frispark. 
Han ble helt klart blokkert i det han skulle løpe forbi Haugesund-forsvareren, men dommer Kai Erik Steen vinket spillet videre. 
Og sekunder senere lå ballen i AaFK-målet. 

− 
Om det skulle vært frispark i den situasjonen vet jeg ikke. 
Men det som er helt sikkert er at det var mye annet i kampen som det ble blåst på, som ikke skulle vært avblåst. 
Dommeren la seg på ei linje som ingen skjønte noen verdens ting av, mener AaFK-treneren. 
Uten at han vil ta bort at årsaken til tapet lå på dem selv. 

−Svært skuffet 

AaFK var langt unna det nivået som brakte dem til 5. plass på tabellen før dagens kamp. 

− 
Det skuffer meg stort. 
Vi klarte ikke å skape tempo i det vi gjorde. 
Vi brukte to og tre touch, som tok ned balltempoet. 
Vi klarte heller ikke å vende spillet med tempo, og hadde for lite bevegelse. 
Dermed klarte vi ikke å skape overtall i angrep, og det ble skapt svært få sjanser. 
Vi klarte heller ikke å omsette de vi skapte i scoring, sier han. 
Og fortsetter: 
− Vi har vært gode lenge. 
På 12 kamper har vi 18 poeng, etter en god start på sesongen. 
I dag er det skuffelsen etter prestasjonen mot Haugesund som henger i hodet. 
I dag er vi 20 prosent under der vi bruker å være. 
Eliteserien er så jevn at når du ikke er 100 prosent på, så bikker resultatene bikker i vår disfavør. 

Både Mostafa «Mos» Abdelllaoue og Veldwijk hadde sjanser av den gigantiske sorten i første omgang. 
«Mos» rotet bort sin med et forferdelig touch, mens Veldwijk skjøt like utenfor fra seks meter. 
Etter hvilen var et par halvsjanser den enste beholdningen. 
Kampen sett under ett var både uten tempo og trykk, og det virket energitomt og uinspirert av hjemmelaget. 

Nødvendig hvile 

Landskamppause gir spillerne nå et lite pusterom, etter en periode med mange kamper på relativt kort tid. 

− 
Nå er det 13 dager til neste kamp. 
Vi har hatt et tett, men artig program i det siste, og mange av spillerne er nok preget kampbelastningen. 
Nå skal vi bruke noen dager til å få hvile litt, før vi skal få lagt inn noen gode økter som gjør oss klare til bortemøtet med Kristiansund. 

Til tross for tapet beholder AaFK 5. plassen på tabellen, men avstanden opp til de aller beste er blitt litt større etter denne runden. 
