Spillanmeldelse:«Rayman 3D» 

(VG Nett) 
Ubisoft har tatt en gammel plattformsjarmør, smurt på med billig 3D og spydd den ut igjen. 

Rayman, den lille lemløse søtnosen med dårlig diksjon, blir her kjørt i reprise i kamp mot ondskapsfulle robotpirater fra verdensrommet. 
Han må gjenerobre balansen i universet ved å samle opp Lums og magiske masker. 

Spillet er en portering av klassikeren «Rayman 2: The Great Escape», og det virker som om utviklerne ikke har gjort annet enn å krympe spillet ned til håndholdtformatet. 

«Rayman 3D» ser så forferdelig ut at det er vanskelig å ta det seriøst. 
3D-effekten ser ut til å kun være en gimmick for å melke litt ekstra penger ut av serien. 
Faktisk har Ubisoft klart å gi ut et spill som nesten ser verre ut nå enn det gjorde da det kom ut for 12 år siden. 

Nintendo 3DS-konsollen har bevegelsessensor, berøringsskjerm og flust med knapper og man skulle tro dette måtte være en drøm for alle som ønsker å utvikle et lekent og barnslig plattformspill. 
Utviklerne har ikke benyttet seg av noe. 

Dette til tross for at spillet skriker etter en bedre måte å styre perspektiv og kamera på. 
Ubisoft har i stedet prioritert 3D, en effekt som de ikke engang har klart å utnytte når Rayman sklir nedover tunneler(!). 

Den eneste formildende omstendigheten er at dette opprinnelig var et bra plattformspill. 
Men var du glad i «Rayman 2» vil nok møtet med «Rayman 3D» gjøre deg ganske trist. 
Selv om det altså er akkurat det samme spillet. 
Med billig 3D. 

Nintendo 3DS har en tung konkurranse foran seg i kampen mot spill til nettbrett og mobil. 
Når man på disse formatene tilbys «Rayman 2» til 29 kr virker det helt latterlig å skulle betale flere hundre kroner for dette spillet til Nintendo 3DS. 

At dette er det de klarer å komme opp med som en av lanseringstitlene er egentlig bare trist. 

RAYMAN 3D Plattform: 
3DS Genre: 
Plattform Alder: 3 Utvikler: 
Ubisoft Utgiver: 
Ubisoft 
