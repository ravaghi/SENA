Beezewax:«Music To The Life Of The Late Olivia Mordecai» 

(Division Records/Tuba) 

Helstøpt og ambisiøst fra undervurdert band. 

Beezewax, Norges kanskje mest undervurderte band, er tilbake i de uavhengiges rekker med et helstøpt og ambisiøst album etter et kort opphold i rekkene til Warner Music. 

«Music To The Life Of The Late Olivia Mordecai» er visstnok en hyllest til alle som sysler med kunst for sin egen del. 
I så fall har Kenneth Ishak, bandets sanger, gitarist og låtskriver, kommet opp med et tema som kler Beezewax godt. 
Fansen vil gjenkjenne de melankolske, bittersøte og melodiøse elementene, men Beezewax er røffere, mørkere og mer rocka denne gangen, selv om det fortsatt også handler om lavmælt gitarpop med islett av så vel country som soul. 
I Norge vil Beezewax aldri bli folkehelter, men bandet har en trofast og voksende tilhengerskare verden over som verdsetter et band som våger å stole på seg selv. 
