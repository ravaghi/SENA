Første test av Audi e-tron:Elbil i toppklasse 

ABU DHABI (VG) 
Audi e-tron er den andre seriøse utfordreren til Tesla X – monsteret av en elbil som startet denne nye bilklassen. 
Og det spørs om ikke denne diskrete og svært lydløse SUV-en fra Audi med en rekkevidde som holder mål, vil bli en favoritt blant norske SUV-elskere. 

VG har sammen med et utvalg norske og internasjonale medier prøvekjørt Audi e-tron, som kommer til Norge rett over nyttår. 
Testkjøringen foregikk i det arabiske emiratet Abu Dhabi med kjøring på forskjellig underlag. 
For å si det med en gang: 
Dette er en super SUV som garantert vil slå an i det norske markedet. 

I elbilenes premium SUV-klasse begynner det nemlig nå så smått å fylle seg: 
Tesla X, Jaguar I-Pace og nå Audi e-tron. 
Mercedes EQC, som kommer i slutten av 2019 blir den fjerde elbilen i klassen. 

Ventelistene er også imponerende for disse bilene. 
Hele 7500 har betalt 20.000 kroner for å stå på liste for å skaffe seg en Audi e-tron. 
Det er over 4000 flere enn for Jaguar I-Pace (849 eks. registrert hittil i år) så forventningene til denne Audien er store. 

Det er for øvrig registrert 3944 solgte Tesla Model X hittil i år. 

Mercedes EQC, som kommer andre kvartal 2019 har over 2200 på venteliste, mens Porsche Taycan (tidl. 
Mission E), som kommer sent i 2019, har over 2400 på venteliste. 
BMW iX3, som kommer i 2020, har over 1000 på venteliste. 

Se tabell for priser, tekniske data og konkurrenter nederst i artikkelen. 

Leveres på nyåret 

Spørsmålet er når Audi e-tron kan leveres til de norske kundene. 
Ifølge Eirik Kristoffersen, produktansvarlig i Audi, kommer de første bilene over nyåret 2019. 
De første drøyt 600 bilene vil være lanseringsmodellene Edition One og Limited. 

– Norge er et prioritert land for Audi e-tron. 
Det er 20.000 reservasjoner verden over og i Norge er det til nå reservert ca. 7500. 
Så Norge er det viktigste landet for denne bilen, sier Kristoffersen. 

Det er altså uklart, eller i hvert fall ikke kommunisert offisielt, når de som står et stykke ned på lista får bilene. 

Kristoffersen vil heller ikke si noe om salgsmålet i Norge for Audi e-tron. 

Støydempet 

Elbilen leveres med flere kjøremoduser, fra behagelige comfort til sportslig dynamic. 
Setter du bilen i offroad-modus, heises bilen og bilens quattro-system får utfolde seg. 
I e-tron er det også en funksjon for å slå av antiskrensen, et slags racing-modus der du selv håndterer skrensen når kjøringen skal være «bred og spektakulær». 
Ifølge Audi er e-tron er den første elbilen du kan skru av alle støttesystemene på. 

Uansett kjøremodus og fart er det særdeles lite opplevd støy i kupeen. 
Bilen er rett og slett veldig lydløs og det er svært lite støy fra dekk og vind. 
Selv ved kraftig «gasspådrag» er det ingen merkbar endring i lydbildet. 

Kameraspeil-nyhet 

Det er viktig for elbilprodusentene å finne på noe helt nytt. 
På e-tron kan du bestille virtuelle sidespeil som gir deg bakoversyn på en liten videoskjerm under vinduet. 
Det tok litt tid å venne seg til å kaste blikket til under sidevinduet og ikke ut av det, men fungerte fint da vi ble vant med plasseringen. 

I dagslys merket vi liten forskjell fra «vanlige» speil. 
Men da skumringen kom, var det merkbart bedre lys i de virtuelle speilene (enn det ville vært med vanlige speil). 

I tillegg mener Audi at det meste av blindsonen reduseres med denne teknologien. 
De virtuelle sidespeilene koster drøyt 16.000 kroner. 

Rekkevidde som holder 

Audi e-tron kan trekke 1800 kilo. 
Sånn sett plasserer den seg mellom Tesla X som trekker 2250 kilo og Jaguar I-Pace som bare trekker 750 kilo. 

Det betyr at du lett kan henge skjærgårdsjeepen eller campingvognen bak. 
Men jo større last bak, jo mindre rekkevidde vi du få og det er noe du må tenke på når du skal til hytta ... 

Når det gjelder rekkevidde indikerer de første målingene fra prøvekjøringen at e-tron kan være i nærheten av å innfri den lovede rekkevidden på 40 mil (målt etter WLTP-syklus, som gir et mer realistisk mål). 
Testen ble kjørt i varmegrader og sier ikke noe om hva bilen klarer når en skikkelig vinter setter inn. 

– 
Vi kjørte e-tron med et forbruk på 2,24 kwh per mil. 
Det var med fire voksne og noe bagasje i bilen, 90 km/t over lang tid, 20-toms hjul som trekker forbruket opp, og klimaanlegget på for å holde ut i varmen. 
Med mer normale temperaturer og hastigheter, 19-toms hjul og én person i bilen, vil jeg tippe det fint lar seg gjøre å komme ned mot – eller til og med under – 2 kwh per mil. 
Dette vil gi bilen en rekkevidde et godt stykke over 40 mil, forteller Fred Magne Skillebæk, redaksjonssjef i Elbil24.no. 

Et forbruk på 2,24 kwh per mil gir en beregnet rekkevidde på rett over 42 mil. 

Pakkepriser 

Den rimeligste utgaven av Audi e-tron koster 651.900 kroner. 
Dette er en relativt rimelig pris på en SUV i premiumsegmentet og på linje med den justerte prisen på Jaguar I-Pace. 
Men det er jo slik at vi gjerne legger på noen kroner på startprisen for å få det utstyret vi ønsker. 

De fireutstyrsnivåene Advanced Plus, Exclusive, Edition One og Limited har veiledende priser på henholdsvis 749.700 kr, 827.900 kr, 869.000 kr og 885.000 kroner, levert Oslo (før leveringskostnader og vinterhjul). 

Under testkjøringen kjørte vi biler med Edition-utstyr som skinnseter, el-seter, kjøling i setene, aktiv cruisekontroll og virtuelle sidespeil. 

Ladetider 

Batteriet i e-tron er stort (95 kW), og tar tid å fylle. 
Fra vanlig husholdningskontakt kan det ta inntil 33 timer å lade opp. 

Med bilens standard ladeutstyr kan du lade e-tron med 11 kW effekt, men det krever 400 volts-anlegg, som de fleste norske husstander ikke har. 

De fleste norske husholdninger har 230 voltsanlegg. 
Med 32 ampere kurs kan man da lade 7,2 kW med standard ladeutstyr som følger bilen. 
Skal man lade elbil, bør det legges dedikert kurs og settes opp ladeboks på veggen, for tryggere lading. 

På hurtigladestasjon lader du bilen med 150 kW til 80 prosent på 30 minutter. 

HER ER VÅRE VURDERINGER: 

Førermiljø: 

Du sitter veldig godt i disse setene. 
De er faste og myke på en gang og gir deg en premium sitteopplevelse. 
Testbilen var utstyrt med kjøling i seteryggen og vil utvilsomt anbefale deg å kjøpe til det, i hvert fall om du har anlegg for å bli for varm på ryggen. 

Det er lett å betjene skjermen i dashbordet fordi store deler av girvelgeren fungerer som støtte for håndleddet. 
«Knappene» på skjermen er dessuten såkalt haptiske, det vil si at de gir den en tilbakemelding når du trykker på dem. 
Det fungerer veldig bra! 

Designuttrykket i dashbordet er tradisjonelt og nedtonet, med hensikt, ifølge Audi. 
Head-up-displayet (tilvalg), viser i tillegg til hastighet blant annet også lettfattelig navi-informasjon. 

Kjøreegenskaper 

Audi e-tron er ikke utstyrt med en så voldsomme kraftressurser som enkelte av konkurrentene. 
Selv om det er mindre motor og færre hestekrefter enn for eksempel i Jaguar I-Pace, går 0–100 km/t unna på 5,7 sekunder, og det er mer enn nok til å komme forbi nesten hva som helst. 

Elmotorene leverer 365 hestekrefter, men et eget boost-modus øker ytelsen til 408 hk. 
Dreiemomentet er på 665 Nm. 

Kjøreegenskaper er utmerkede. 
Bilen ligger stødig og fint på veien, uansett underlag og støttesystemene er svært responsive. 

Under testingen i fjellet kjørte vi humpete grusveier. 
Det var merkbart støyløst da vi kjørte over «vaskebrett» i veibanen. 
Luftfjæringen tok også av for nesten alt av støt og vibrasjon i underlaget. 

Plass: 

Det er overraskende romslig i e-tron. 
Både foran og i baksetet. 

Bagasjerommet er stort (unntatt Tesla X), og rommer hele 660 liter (1725 liter med nedfelt bakseterygg), men gulvet blir ikke helt flatt. 

Lite trekk for høy lastekant til bagasjerommet. 

Miljø: 

Rekkevidde: 
Oppgitt 40 mil (WLTP), noe kortere enn de med lengst rekkevidde. 
Forbruk under prøvekjøringen ble målt til 2,24 kWh per mil, med fire voksne, klimaanlegg på, 20-tommers dekk, og kjøring på motorvei rundt 90 km/t over lang tid. 
Dette skal gi en beregnet rekkevidde på 42 mil. 

Sikkerhet: 

Audi e-tron er ennå ikke testet i EuroNCAPs kollisjonstester. 

Å eie: 

Markedsverdi etter 4 år/60.000 km: 

Modellens markedsverdi etter fire år er beregnet til å utvikle seg over gjennomsnittet i markedet, og i klassen. 
Med riktig utstyr scorer modellen fem poeng i forhold til markedet generelt, og fem poeng i forhold til klassen. 
Service og vedlikeholdskostnad foreligger ikke fra importør ennå og ikke mulig å estimere, men viktig at de holdes lave. 

Autolease anbefaler at e-tron bestilles med assistentpakke tur, Bang & Olufsen premium sound system, Audi smart phone, elektriske seter, mørke ruter bak, skinnseter, head-up display, Matrix LED lys, Panoramatak og avtagbart tilhengerfeste. 

Autolease vurdering: 
Dette er en meget spennende elektrisk bil, fullverdig premium. 
Tesla Model X hittil har tronet alene. 
Det er viktig for verditapet at e-tron bestilles godt utstyrt. 

Pris: 

Bilen plasserer seg prismessig (innstegspris) etter det vi kan se, omtrent på samme nivå som den nærmeste konkurrenten, Jaguar I-Pace, men under Tesla X. 
Utstyrspakkene vil få gunstigere priser enn om man legger sammen enkeltprisene fra utstyrslisten, som allerede er klare. 
Innstegsmodellen til 651.900 kr er «fullstendig ribbet», og har for eksempel ikke varme i setene eller aktiv cruisekontroll. 

Fullstendige prislister med utstyrspakker tilpasset det norske markedet skal være på plass i løpet av året. 

Vi mener du minst bør ha med aktiv cruisekontroll: 20.130 kroner, ryggekamera: 5020 kroner, skinnseter (valcona): 
25.090 kroner og setevarme foran og bak: 8120 kroner. 

Design: 

Det har vært et poeng for Audi å gi denne elbilen et nedtonet, litt anonymt, ikke-skrikende design. 
Du skal få assosiasjonen først og fremst til Audi og ikke til elbil når du ser den. 

Og det har de klart! e-tron ser ut som hvilken som helst Audi og vekker ikke oppsikt på veien. 
Så dette er bilen for deg som vil ha gjennomført premium bil, men uten at hele verden legger merke til det. 

VG mener: 

Komfortabel, behagelig og svært støysvak opplevelse, både som fører og passasjer. 
Det er vanskelig å finne noe å trekke for på Audi e-tron og denne bilen ligger godt an til å bli klasseledende i god tid fremover. 

Om prøvekjøringen 

Er et førsteinntrykk av bilen etter en kortere testkjøring, der vi gir terningkast som oppsummerer prøvekjøringen. 
Verdivurdering: 
Autolease. 
Tekniske data: 
Opplysningsrådet for Veitrafikken. 
Priser er uten leveringsomkostninger (normalt rundt 10.000 kr). 

Dette er grunnlaget for terningkastene: 

Terningkast 6: Best i klassen. 

Terningkast 5: Godt kjøp, anbefales. 

Terningkast 4: Bra bil, men en eller flere viktige mangler. 

Terningkast 3: 
En eller flere alvorlige mangler. 

Terningkast 2: 
Fraråder kjøp. 

Terningkast 1: Vurderes som farlig. 

FÅ VÅRT NYHETSBREV OM BIL! 

Hold deg oppdatert på det vi skriver om bil - meld deg på her for å få bli varslet om våre beste saker! 
Vi lover å ikke spamme deg. 
