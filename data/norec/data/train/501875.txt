Som en billig julegave fra Nille
«A Bad Moms Christmas» er fullstendig klar over hvor dum den er. 
Det skal den ha. 
Eller kanskje ikke. 

Fire ting jeg liker ved denne filmen: 

1. 
Under alt det tidvis uutholdelig masete fjaset formidler den et nesten ektefølt budskap om at ingen er perfekt. 
Og prøver man å være perfekt, ender man opp med å bli som Amys mor. 
Altså totalt uspiselig. 

2. 
Kathryn Hahn i rollen som Carla. 
OK, i likhet med resten av rollegalleriet er hun, Mila Kunis (Amy) og Kristen Bell (Kiki) så overtydelig typecastet at de like gjerne kunne gått rundt i en stumfilm med et skilt rundt halsen der det sto «den vulgære», «den kjempesnille» og «den skikkelige». 
At en film som liksom prøver å ta slitne mødre i forsvar presterer å gi dem så utrolig lite å spille på, er irriterende over grensen til provoserende. 
Hahn, derimot, omtrent brøyter seg inn i rollefiguren sin og gjør den til en storkjeftet badass bitch med mer sjel enn Amy og Kiki – og mødrene deres – til sammen. 
Det som er av moro her, er det Kathryn Hahn som står for. 

3. 
Susan Sarandon i rollen som Carlas mamma. 
Men det er fordi jeg alltid liker å se Sarandon. 
Her gis hun anledning til å sitte stein, iført cowboyhatt, på en kirkebenk, lent over den kvelende klengete moren til Kiki for å si til Amys kontrollfrik av en mor at «du skal be om unnskyldning. 
Det er det normale folk gjør.» 
Takk, Sarandon, den satt. 
Rett nok leste jeg inn et kodet budskap til filmprodusentene der, men likevel. 

4. 
Knapt noen gang har Hollywoods mest lettvinte, gjennomsiktige godkjøpspsykologi blitt pakket inn i så gjennomsiktig plast og levert så skjødesløst, med så liten overbevisning. 
For selvsagt har ikke filmskaperne til hensikt å si noe verken klokt eller morsomt om morsrollen, det de egentlig vil er å vise at stripperen Ty Swindle (Justin Hartley) er en hjertevarm kar med diger tissefant i den røde juletrusen, og at de gjennom innspillingen greide å få hele skuespillerstaben så julecrazy neddopet på julehysteri og dumme replikker at de til slutt gikk med på å danse med jukkemoves til rulletekstene. 
En sånn bånn ærlighet setter jeg umåtelig stor pris på. 
