Småmuntert i dass
Regi: 
David Bowers, Sam Fell. 
Britisk/amerikansk animasjon - 7 år, egnet for familier. 

ORIGINALSTEMMER: 
Hugh Jackman, Kate Winslet, Jean Reno, Bill Nighy, Andy Serkis, Ian McKellen, David Suchet, Miriam Margolyes. 

HANDLER OM: 
Den snobbete husrotta fra et absolutt bedrestilt London-strøk blir skylt ned i kloakken. 
Og finner til sin overraskelse et fullstendig «rotte-London» nede i verdensbyens rommelige avløp. 

Det er en eventyrverden, med sterke innslag av musikal; særlig stedets ansamling av snegler har en tendens til avansert a capella-sang. 

Men ellers er det tusenvis av rotter som lever et velordnet og frodig liv. 
Og ganske særlig finnes der en snerten rottefrøken, med egen taubåt og meget tallrik og varmhjertet familie. 

Men farer truer: 
En fryktelig froske-gangster planlegger å utradere rottene og ta over hele underverdenen. 
Da er det på tide for vår venn snobberotta å ikle seg James Bond-smokingen. 

DOM: 
Produsentene bak denne filmen er de sammen som lager velkjente «Wallace & Gromit». 
Deres karakteristiske figurer kjennes lett igjen. 
Problemet er bare at britene har forsøkt å lage en amerikansk, «kjapp» fortellertilnærming til historien. 
Det blir en teknisk oppvisning. 
Men innholdet og den vanligvis så treffende, lett tilbakelente britiske dialogen, forsvinner. 

Resultatet blir en underholdende film. 
Som dog på merkelig vis forblir nokså uengasjerende og daff og - faktisk - litt sjarmløs. 

Anmeldelsen er gjort på bakgrunn av versjonen med originallyd og norske undertekster. 
Den norskdubbede versjonen er ikke sett. 
