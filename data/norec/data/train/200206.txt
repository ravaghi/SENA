Kenwood Major Titanium kjøkkenmaskin
En råtass på kjøkkenet. 
For dem som trenger det. 

Det er noen merkenavn som fester seg mer enn andre. 
iPad har forlengst blitt synonymt med nettbrett. 
Sonys Walkman ble raskt en fellesbetegnelse for bærbare kassettspillere, og Google og Facebook har forlengst blitt verbifisert. 

Kenwood er for mange synonymt med kjøkkenmaskin. 
Og de av våre bekjente som har en kjøkkenmaskin fra Kenwood kan ikke får rost den høyt nok opp i skyene. 
- Jeg hadde ikke klart meg uten den, sier vår bake- og matlagingsglade venninne, som stadig vekk tryller frem de mest fantastiske retter, og er viden kjent for å lage de luftigste og mest delikate focacciaene. 
Er det kjøkkenmaskinen sin fortjeneste? 
Er den like god som de påstår? 

Vi har testet toppmodellen Kenwood Major Titanium. 

Slik testet vi 

Innholdsfortegnelse: 
Slik testet viUtseende og brukervennlighetI brukKonklusjon 

Vi har ikke testet noe ekstrautstyr, med i pakken fulgte en blender, men holdt oss til maskinens hovedformål; piske, blande og elte. 

Synes du dette høres kjent ut? 
Et par uker tilbake testet vi Kitchen Aid artisan kjøkkenmaskin med akkurat de samme oppskriftene og oppgavene. 
Følg med på DinSide bolig neste uke - da kommer sammenligningen. 

Utseende og brukervennlighet 

Kenwood Major Titanium ruver på kjøkkenbenken. 
Selve maskinen er i børstet stål, og den oser kraft og funksjonalitet. 
Effekten er 1200 watt og bakebollen rommer 6,7 liter. 
På siden er en spak som brukes for å heve og senke hodet, og et hjul ved siden av regulerer hastighet. 
Denne har også en pulsfunksjon. 
Vi liker spesielt godt at disse står ved siden av hverandre - det betyr at du kan sette maskinen inn til veggen. 

Maskinen kommer med en stålbolle med to håndtak på toppen, rørespade, visp og deigkrok, i tillegg til et sprutelokk. 

I bruk 

Kenwood Major Titanium er en kraftkar som tar unna de tyngste jobbene på kjøkkenet. 
Det er mulig å regulere rekkevidden på vispene fra toppen av maskinen, slik at de kommer ordentlig ned i bunn og ut på sidene. 
Vi liker. 
Den er også intuitiv i bruk. 
Det er bare å sette støpselet i kontakten, sette i en rørepinne og ta den i bruk - uten å måtte åpne bruksanvisningen. 

Den har god rekkevidde og får med seg alt vi hiver i skålen, og vi kan stort sett la slikkepotten ligge i fred, i motsetning til KitchenAid-maskinen, der slikkepotten ble vår beste venn. 

Maskinen har god kraft, og er relativt stillegående når den ikke har så mye å jobbe med, men for de største og tyngste jobbene vibrerer den kraftig, og glassene klirrer i skapet over. 
Når det er sagt, tar den både dobbel brøddeig, bolledeig, sjokoladekake og pepperkakedeig som en lek. 

Etter de tyngste jobbene hendte det imidlertid at bakebollen satt seg fast, og vi måtte få hjelp til å løsne den - slik at vi kunne få vasket den. 

Konklusjon 

Kenwood Major Titan gjør de tunge jobbene lekende lett, og er en gavepakke til dem som liker å bake mye - og gjerne store porsjoner. 
Den bråker litt, og til tross for at den er stor og tung, hopper den også litt på benken. 

Dette er maskinen for deg som trenger mye og god hjelp. 
Er du blant dem som kun baker til jul, vil vi nok heller anbefale å gå for en mindre, enklere og rimeligere variant. 

Vi har bare testet grunnfunksjonene, men det finnes også ekstremt mye ekstrautstyr. 
Blender, fruktpresse, kjøttkvern ... ja her har du utgangspunktet for nesten alle tenkelige elektriske hjelpemidler du trenger på kjøkkenet. 
