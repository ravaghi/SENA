Modell for bøtta
Da hun ble mor i 2000, sluttet modellen Brooke Burns i «Baywatch», og etter å ha datet Bruce Willis ett års tid, gikk hun over i en semi-seriøs etter-livet-tilstand der hun bærer buksedresser og rynker brynene. 

Denne TV-filmen ble laget ett år etter at hun brakk nakken i en dykker-ulykke, og derfor ser hun ut som en vel ivaretatt eldre-Barbie (30 år) med linjal fra den ubrukte lillehjernen til den velbrukte skjørtekanten. 

Skuespillerne er det verste også i denne filmen. 
Jeg har et PS2-spill der en legofigur spiller Ewan McGregor i «Star wars», og han (legofiguren) ville ha skilt seg positivt ut i denne filmen. 
Men handlingen er heller ikke skrevet for den rette siden av søplebøtta. 
Den gråstenkte rikmannen Duke vil merkelig nok skille seg fra Brooke fordi han har sex med venninna hennes, men før han rekker å bryte ekteskapet formelt, blir mannen myrdet. 
Dagen etterpå kommer en taxisjåfør til enka og sier at han skal ha penger for å ha drept mannen for henne. 
Hun vil ikke, og dermed blir morderen en sånn allmektig gudefigur som kan følge med hva alle sier og tenker alle steder i hele verden og antakelig vet hva farge paven har på undertøyet sitt. 
Det gjør ham til en plagsom fyr. 

Burns kler seg i mørk parykk for å kunne etterforske under cover, sjøl om den salatfyrte rumpa ville blitt gjenkjent på rodeo i Mew Mexico som det heter når kuene kommer hjem fra Club Coyote. 
Det er på dette stadiet i filmen at hovedrollen forstrekker nakkeskaden i noe som skal likne et ansiktsuttrykk. 
