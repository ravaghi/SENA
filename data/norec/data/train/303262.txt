Kunst for kunstens skyld
«The Mill & The Cross» er gåtefull og gripende og litt for gjenstridig. 

FILM: 
Hva var det du ville ha, sa du? 
Ett stykke saktegående skjønnhet? 
Stopp like her. 
«The Mill & The Cross» er en fest for slitne øyne, en gåtefull og underlig gripende meditasjon over liv og død og lidelse og andre svære begreper, sett gjennom historien om hvordan den hollandske maleren Pieter Bruegel den eldre (Rutger Hauer) planla og malte sitt «Veien til Golgata» i 1564. 

I åpningsscenen står de som skal bli hovedpersoner i det folksomme maleriet som ventende statister foran det dramatiske landskapet som er bakgrunnen i bildet. 
Hestene slår i luften med halen. 
Bruegel går rundt og flytter på dem og forteller og forklarer. 
Kinolerretet er en kunstnerens mentale lerret. 

Storslagent 

Regissør Lech Majewski fortsetter å imponere med sin egen filmatiske pensel gjennom filmen. 
«Veien til Golgata» er dels et bibelsk motiv 
- Jesus segner under korset i midten av bildet - dels en skildring av det brutale og uforutsigbare livet i 1500-tallets Flandern. 
Maleri og fotografisk gjengitt liv glir hele tiden over i hverandre og former storslagne tablåer. 
Jomfru Maria (Charlotte Rampling) er en av hovedpersonene, kledd som hollandsk bondekone, og grunner over sorgen over sønnens nært forestående død. 

Selvbevisst 

Det er et interessant konsept, satt ut i livet med fynd og overskudd. 
Og originalitet. 
«The Mill & The Cross» ligner ikke noen annen film jeg har sett. 
Men jeg skulle ønske den ikke var et fullt så insisterende enigma. 
Dette er en selvbevisst kunstfilm, som kommuniserer med symboler og allegorier. 
Ordene er få og ofte tvetydige, og forbindelsene mellom scenene har en poetisk snarere enn kronologisk logikk. 

Iblant synes det seigt og gjenstridig. 
For den som ikke i utgangspunktet er fascinert av ideen, vil «The Mill & The Cross» ganske sikkert være en tålmodighetsprøve. 

Guidet omvisning 

For andre vil det være berikende nettopp at Majewski tar seg tid, vandrer rundt i maleriet, peker på det som skjer i til høyre og venstre, dveler og, til dels, deschiffrerer. 
«The Mill & The Cross» er en guidet omvisning som er påholden med forklaringene og fast bestemt på å la mange av gåtene forbli gåter. 
Om dette høres forlokkende og ikke frustrerende ut, har du funnet din julefilm. 
