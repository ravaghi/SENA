Deprimerende karakterdrap
«Adjø, Chriostopher Robin» tegner et grelt bilde av hvordan Ole Brumm-forfatter Milne og hans usympatiske kone forsømte og utnyttet sønnen sin. 

Adjø, Christopher Robin 

Sjanger: 
Drama 

Skuespillere: 
Domhnall Gleeson, Margot Robbie, Vicki Pepperdine, Will Tilston, Alex Lawther, Stephen Campbell Moore, Richard McCabe, Geraldine Somerville 

Regi: 
Simon Curtis 

Storbritannia, 2017 

Lengde: 1 t. 47 min 

Aldersgrense: 9 år 

Det er aldri godt å si hvor mye som egentlig stemmer overens med virkeligheten når man ser filmer som baserer seg på sanne historier, spesielt når det er en families indre liv som skal skildres. 
Regissør Simon Curtis har lagt sin fortelling tett opp mot mer eller mindre kjente hendelser, og så har man nok også diktet litt for å skape et slags dramaturgisk høydepunkt - og ikke minst noen skikkelig ufyselige bipersoner. 

Filmen starter mens forfatter Alan Milne (Domhnall Gleeson) fortsatt er en suksessrik dramatiker i Londons West End. 
Han er gift med den vakre og overfladiske Daphne (Margot Robbie), som elsker sosietetslivet blant byens overklasse. 
Adam sliter imidlertid med granatsjokk etter å ha tjenestegjort i den britiske hæren under første verdenskrig, han sliter i sosiale sammenhenger, og ønsker å skrive en bok som problematiserer krig. 
Hans kone synes derimot at han skal ta seg sammen og ikke tenke så mye på den dumme krigen. 
Denne mangelen på empati er et så framtredende trekk ved sistnevnte at det etter hvert blir komplett umulig å forstå hvorfor Alan ikke setter ned foten på et tidspunkt. 
I stedet lar han seg drive med etter konas innfall, og lar barnepiken Olive fungere som både mor og far for den stakkars sønnen Christopher Robin. 
Det er først når han tvinges til å stelle hjemme alene at han faktisk blir kjent med barnet sitt, og livet får tilsynelatende nytt innhold. 
Helt til han skriver de berømte bøkene om sønnen og hans kosedyr, og lar sin stadig mindre sympatiske kone bruke barnet som en levende reklameplakat. 

Det er altså mange viktige temaer som tas opp her: 
Overklassens distanse til egne barn, krigstraumer, barn som er ofre for foreldrenes grenseløse egoisme og grådighet. 
Dessverre gjøres det på en ufokusert og ofte klisjépreget måte, og voksenpersonene som skildres er så endimensjonale at de er vanskelige å tro på. 
Unge Will Tilston gjør en strålende jobb som den bråvoksne gutten Christopher Robin, men det er ikke nok til å redde filmen fra sine store svakheter. 
I stedet blir den stående som et temmelig nådeløst karakterdrap på forfatteren A. A. Milnes kone. 
