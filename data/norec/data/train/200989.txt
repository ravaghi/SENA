Sony Ericsson Z520i
Etter hvert har mobilprodusentene skjønt at damene ikke vil ha kjedelige teknofikserte telefoner. 
Vi har testet mobilen som kan bli damenes favoritt. 

For vi har nå vist frem Sony Ericssons designmodell til et tosifret antall jenter, og alle har vært mer eller mindre over seg av begeistring. 
Det er faktisk utrolig imponerende hvordan Sony Ericsson ser ut til å treffe med designet hver eneste gang. 

Stilig design 

For det er ingen tvil om at det er de motebevisste Sony Ericsson vil begeistre med denne telefonen. 
Flippmobilen Z520i er nemlig utstyrt med kule, men rene linjer. 
I tillegg har den utskiftbare deksler som gjør at man kan få mobilen til å passe dagens humør. 
Selv om de dekslene som følger med ikke er veldig spennende, har man i hvert fall muligheten til å teste dette uten å bruke en masse ekstra penger på deksler. 

Z520i er også utstyrt med et diskolyslignende midtparti som aktiveres når man mottar en samtale eller melding. 
Selv om dette kan bli litt irriterende og kanskje en smule barnslig i lengden er det ikke tvil om at det hjelper til med å øke oppmerksomheten. 

Når det gjelder menyene er dette de samme menyene som vi har sett fra Sony Ericsson i lang tid. 
Litt skuffende at den ikke har fått den samme spennende oppdateringen på motivene som den nylig lanserte Walkman-mobilen W550i. 
For selv om motivene på Z520i er spreke kunne vi tenkt oss litt av de samme innovative menymulighetene som på nevnte W550i. 

Tastene er veldig bra, faktisk noen av de bedre man finner på mobiltelefoner om dagen, så den funksjonelle designen er veldig bra. 

Dårlig dekning 

Men det er ikke bare designen som er viktig med denne modellen. 
Den skal jo tross alt fungere også, noe den faktisk bare gjør sånn halvveis. 
For av en eller annen merkelig grunn virker det som dekningen forsvinner oftere enn på andre mobiler. 
Dette merkes ikke altfor ofte, men allikevel nok til å bli et lite irritasjonsmoment innimellom. 

Dette er spesielt overraskende siden den har en utvendig antenne som gjør at den bør ha bedre dekning enn andre mobiler. 
I forhold til denne antennen kommer vi tilbake til designteamet til Sony Ericsson. 
For de har faktisk klart det kunststykket å få folk til å tro dette kun er et stilig designelement og ikke en irriterende antenne. 

Ingen finurligheter 

Sony Ericsson Z520i er utvilsomt en av de billigere mobilene på markedet. 
En pris uten abonnement på nesten 2 000 kroner betyr at man ikke kan forvente seg all verden av tekniske finurligheter. 
Noe man heller ikke får. 

For teknisk sett virker denne telefonen litt 2004. 
Den har riktignok kamera, men det er bare snakk om et VGA-kamera og sammenligner man med de fleste andre mobiler i disse tider blir dette altfor dårlig. 
Man er tilbake til kornete og mørke bilder, kun brukbart til MMS-meldinger. 
Men sammenlignbart med andre VGA-kameraer er det faktisk ganske bra. 

Telefonen er også utstyrt med MP3-spiller, men med kun 16 MB internminne og uten minnekortplass er dette kun nyttig i forhold til MP3-ringetoner. 
Den er heller ikke utstyrt med FM-radio, så underholdningsmessig er ikke dette noen vinner, selv om spillene er ganske artige (en Tetris- og en Sims-klone). 

Både den eksterne og interne skjermen er relativt skuffende, spesielt på grunn av de fungerer ganske dårlig i direkte sollys (men det er jo ikke noe tema i den sesongen vi går inn i nå). 
Oppløsningen er dårlig, med henholdsvis 101 x 
80 punkter og 128 x 160 punkter, mens fargegjengivelsen er ganske bra. 

For den motebevisste 

Med tanke på at den også mangler mobilteknologier som 3G og EDGE er ikke Sony Ericsson Z520i noe annet enn en helt vanlig mobiltelefon, ene og alene myntet på tale. 
Lydkvaliteten og høyttaleren er derfor veldig bra. 

En teknisk fordel er at den er utstyrt med Bluetooth, som er en stor fordel i forhold til PC-kommunikasjon. 
Brukervennligheten er også meget bra, som på alle Sony Ericssons mobiltelefoner. 

Som sagt er dette en mobil for de motebevisste, som vil ha en telefon som passer ethvert humør. 
Siden den ikke har de store tekniske nyvinningene kan den virke litt i dyreste laget, men de fleste er jo villige til å betale litt ekstra for et kult design. 
Og man skal lete lenge for å finne en mobil som treffer så godt på designsiden og da kan Sony Ericsson Z520i fort bli damenes nye favoritt. 
