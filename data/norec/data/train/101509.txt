Filmanmeldelse:Underholdende historietime 

Sensommergave til alle som elsker vellaget britisk kostymedrama av historisk karakter. 

England. 
Drama. 
For alle. 
Regi: 
Amma Asante 

Med: Gugu Mbatha-Raw, Sarah Gadob, Emily Watson, Tom Wilkinson, Sam Reid. 

«Downton Abbey» møter Jane Austen er stikkord for denne filmen der fornuft og følelser, overlegen adel og pasjonerte frihetskjempere konfronteres. 

«Belle» bygger på en sann historie fra sent 1700-tall; Dido Belle er et resultat av en britisk marineadmiral og en afrikansk slave. 
Hun oppfostres hos farens familie på godset Mansfield i en tid da slavehandelen var på sitt mest intense og drap på slaver ikke ble regnet som mord. 

Med små bitende replikker og visuelle detaljer formidles adelskapets pompøse arroganse, deres irriterende selvsikkerhet og kløktige renkespill for å sikre slektens økonomiske fremtid. 
Kvinnens plass, ikke minst hennes fremtid, var definert ut fra hvilken medgift hun kunne tilby. 

Sentralt i historien er Dido Belle selv, spilt med intens glød og verdighet av Gugu Mbatha-Raw. 
Selv om Dido blir tildelt likeverd hva kjærlighet angår i sin egen familie, blir hun ikke likestilt. 
Regler for sosial etikette gikk sjelden i favør en som ikke var hvit. 

I andres øyne er hun den spektakulære mulatten - dog, en kvinne med en solid arv, noe som paradoksalt nok gir henne større frihet enn hennes hvite kusine og bestevenn Elizabeth. 
Sistnevnte har adelskapet og hudfargen på sin side, men har ingen arv å flyte på. 

Den sanne historien om det britisk eide slaveskipet Zong, der 142 slavene ble drept i 1781, er en vesentlig del av fortellingens utvikling. 
Eierne hadde tatt ut forsikring på slavene. 

De ble kastet på havet - en ren massakre - angivelig på grunn av vannmangel om bord. 
Eierne krevde forsikringen i en turbulent rettssak, der Dido Belles fosterfar, den ærverdige dommer Lord Mansfields - stødig og troverdig spilt av Wilkinson, har stor betydning. 

Dette er en fortelling om gryende oppvåkning, både hos Dido Belle, hos hennes lidenskapelige beiler og frihetskjemper Davinier, og et samfunnssystem som må ta noen grunnleggende valg for fremtiden. 

Solid spill i alle ledd, eleganse og historisk tyngde er med på å gi filmen en fin miks av spenning, underholdning av alvor. 
