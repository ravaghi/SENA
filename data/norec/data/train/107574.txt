Datarock:«Datarock, Datarock» 

(Young Aspiring Professionals) 

Skranglete rockelektronikadisco med skakk sjarm. 

Datarock sysler med skranglete rockelektronikadisco med skakk sjarm. 
Til tider er det ganske genialt og ikke så rent lite morsomt. 

Datarock kommer selvfølgelig fra Bergen og består av Fredrik Saroea og Ketil Mosnes. 
Gudene vet hva de pleier å høre på, men de virker inspirert av en rekke band fra slutten av 70-tallet og begynnelsen av 80-tallet. 

Retrofuturistisk post-punk og rock med en litt keitete disco-feeling er kanskje ikke det massene ber om i 2005. 
Datarock lever uansett opp til navnet og er tidvis nesten plagsomt fengende. 
Låter som «Fa-Fa-Fa», «Sex Me Up» og «Ugly Primadonna» er noe av det friskeste jeg har hørt på lenge. 

ESPEN A. HANSEN 
