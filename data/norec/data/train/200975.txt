Bosch GDX 18 V-EC børsteløs slagtrekker
Fungerer både med bits og piper uten adapter 

Slagtrekkeren er ikke lenger forbeholdt profesjonelle håndverkere, men har også funnet veien ut til entusiastene. 
De har også oppdaget dette verktøyet som skrur de mest gjenstridige skruer og bolter, uten at du må holde igjen verktøyet med like stor motkraft. 
Bruker du drill til å skru sliter du selv akkurat like mye som drillen når det begynner å bli tungt. 

Det nyeste tilskuddet fra Bosch er GDX 18 V-EC som er utstyrt med børsteløs motor og et meget smart verktøyfeste. 

Nyttige forbedringer 

Dette er den første slagtrekkeren fra Bosch i EC-serien. 
Det innebærer at den er utstyrt med børsteløs motor, som gir både lengre levetid og lengre driftstid. 
I tillegg kan maskinen gjøres lettere og mer kompakt, noe som er fordelaktig på alle måter. 

I følge Bosch kan denne slagtrekkeren skru inn ca 490 skruer på 6 x 65 mm i mykt tre med et 4,0 Ah CoolPack-batteri. 
Det tilsvarer en økning på 40 prosent sammenlignet med modellen uten EC-motor. 

Men det mest iøynefallende er verktøyfestet, som kombinerer en ¼" innvendig sekskant med en ½" utvendig firkant. 
Den kan derfor brukes både med bits og kraftpiper, uten adapter. 
Denne egenskapen deler den med forgjengeren GDX 18 V-LI som vi har testet sammen med flere andre maskiner. 

Men du er avhengig av bitsholder eller lange bits, korte bits bare forsvinner inn i holderen. 

Egenskaper 

Maskinen har et kompakt design, lengden er 158mm uten bits eller pipe. 
Grepet er gummiert og beltekroken kan festes på valgt side av maskinen. 

Verktøyet frigjøres enkelt ved å trekke den røde låseringen framover, enten det er kraftpipe eller bits som sitter i. 

Det er også en bitsholder bak på maskinen. 

Spesifikasjoner 

I bruk 

Maskinen har utmerket balanse og godt grep. 
Triggeren er behagelig med passe motstand og har et stort register. 

Nytt på denne maskinen er momentinnstillingen med tre trinn. 
For arbeide med skjørere og tynnere materialer er det en stor fordel å kunne begrense kraften. 
Ellers risikerer du rett og slett å skru deg tvers gjennom materialet. 

Men hva med rå kraft, hvor slagtrekkeren virkelig kan vise hva den duger til? 

Vi ble litt overrasket, men ytelsen på denne maskinen og forgjengeren uten børsteløs motor er praktisk talt identisk. 

6 x 80 millimeter treskrue gikk på 3,8 sekunder mot forgjengerens 3,7 sekunder. 

130 millimeter fransk treskrue uten forboring gikk på 35 sekunder mot forgjengerens 34 sekunder. 

Konklusjon 

Bosch GDX 18 V-EC er en børsteløs utgave av forgjengeren GDX 18 V-LI som i tillegg har fått justering av moment. 

Ytelsen er praktisk talt den sammen når vi snakker om rå kraft. 
Bosch har heller prioritert større arbeidskapasitet og lengre tid mellom lading, som er viktig for proffbrukeren. 

Dette er en utmerket maskin for de aller fleste arbeidsoppgaver og et naturlig valg dersom du har annet verktøy fra Bosch som bruker samme batterier. 
Men det finnes maskiner som er enda et hakk kraftigere på ekstreme oppgaver, hvis det er dette du er ute etter. 

Maskinen leveres alene (solo) eller i L-BOXX komplett med lader og to 4Ah batterier. 
