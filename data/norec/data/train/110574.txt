Ryan Adams:«Cardinology» 

(Lost Highway) 

Klassisk Ryan Adams, hvis dét går an å si. 

Det har alltid vært en fornøyelse å følge Ryan Adams' uforutsigbare karriere. 
Riktignok holder ikke alle utgivelser samme nivå som klassikerne «Gold» og «Love is hell», men det skyldes nok først og fremst 33-åringens aktivitetsnivå, som sikkert kan virke stressende på den gjennomsnittlige musikkjøper, vant til minst to års mellomrom mellom nye utgivelser. 
Denne gangen er han tilbake i sitt retteste element, den storstilte og organiske countryrocken hvor inspirasjonen fra Stones og Grateful Dead, og gjerne litt nyere Wilco, får sitt utspring. 
Adams har riktignok en fortreffelig evne til å snekre interessante låter uansett hvilken sjanger han lefler med, men er aller best når han fuzzer opp gitarene og rocker det til. 
«Cardinology» oser av vitalitet både på og under overflaten, og viser at alternativrockens mest hyperaktive på ingen måte har gått tom for ideer riktig ennå. 

ANBEFALTE KJØP: 
«Born into A light», «Magick», «Let us down easy», «Evergreen», «Stop». 
