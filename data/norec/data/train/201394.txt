Asus Taichi
Bærbar PC med to skjermer! 

Vi trenger teknologiselskaper som Asus. 
Selskaper som ikke er redd for å ligge i forkant av utviklingen og tør utfordre markedet med innovative produkter. 
Taichi bør definitivt falle inn i den kategorien. 
Dette er nemlig en bærbar PC - en ultrabook - med to skjermer på hver sin side av lokket. 
Den ene er berøringsfølsom og blank, og den andre er en standard, matt skjerm. 

Du ser kanskje poenget. 
Når PC-en er lukket, vil den berøringsfølsomme, blanke skjermen sørge for at den blir forvandlet til et nettbrett. 
Når lokket åpnes, har du en helt vanlig ultrabook med en flott, halvmatt skjerm. 
Dette er altså en hybrid PC/nettbrett, men den kan i tillegg brukes til flere ting. 

Tenk deg for eksempel at du sitter i et lite møtelokale, og ønsker å kjøre en presentasjon til de fire-fem andre i rommet. 
Da kan du kjøre presentasjonen på skjermen som er vendt ut mot deltakerne, mens du selv sitter med bakgrunnstall og info på den interne skjermen. 
Eller hva om du sitter og jobber med et dokument i PC-modus og lar barna se en film på den andre skjermen? 
Joda, det er fullt mulig med Taichi. 

Hvordan skjermene skal oppføre seg i forhold til hverandre styres ut fra én tast: 

Den gir deg en meny der du enkelt kan svitsje mellom forskjellige modi, og bestemme hva som skal skje når du lukker lokket: 

Jobber du for eksempel i Notebook Mode, vil den ytre skjermen forbli svart, og maskinen vil gå i dvale når du lukker den. 

I denne testen skal vi først og fremst konsentrere oss om hvordan PC-en er å jobbe med i nettopp Notebook Mode, men først skal vi se litt på de tekniske egenskapene ved denne innovative lille saken: 

Skjermer: 2 stk IPS-skjermer på 11,6", begge full HD, en blank multiberøringssskjerm, og en halvblank standard skjerm Prosessor: 
Intel Core i7-3517U RAM: 
4 GB (som også er maks) Grafikkort: 
Intel HD 4000 Lagring: 
Sandisk 256 GB SSD Optisk drev: 
Nei Skjermutganger: 
VGA (krever overgang) og micro-HDMI USB-porter: 2 stk USB 3.0 Webkamera: 
Ja, 2 stk - hvorav ytre har 5 mpix Kortleser: 
Nei Trådløst nett: a/b/g/n Kablet nett: 
Nei Annet: 
Bluetooth 4.0 OS: 
Windows 8 Størrelse: 306,6 × 17,4 × 199,3 mm Vekt: 1,25 kg Pris: 
Fra 12.490 kr (jf Prisjakt 3.5.2013) 

Spesifikasjonene, med unntak av skjermene, er temmelig typisk for ultrabooks i øvre prissjikt. 
Den store SSD-en er absolutt et pluss for deg som lagrer mye lokalt, og maskinen er overraskende tynn og lett med tanke på at den huser to skjermer - begge med full HD-oppløsning. 

Merk imidlertid at 4 GB er maks minnemengde, og i likhet med mange av de andre ultrabookene som er like tynn, er utvalget av tilkoblinger noe begrenset. 
Vi savner også en leser for minnekort. 

Små skjermer 

11,6 skjerm er ikke stort, og selv om alt blir sylskarpt er det ikke til å stikke under stol at lesbarheten er bedre på større skjermer. 
Du kan selvfølgelig øke størrelsen på tekst og grafikk i operativsystemet, men ikke alle programmer skalerer like bra, dessverre. 
Men har du skarpt og godt syn er det neppe noe problem. 
Lys, kontrast og farge er meget bra på begge skjermer. 
Vi liker spesielt godt at den indre skjermen er halvblank, noe som sikrer lite gjenskinn i forhold til helblanke utgaver. 

Vi har bare én ting å utsette på skjermen, eller lokket, er at når du jobber i PC-modus stikker nedre del av lokket dypere enn gummiknottene på undersiden. 
Etter vår mening er dette en designfeil. 
Jobber du med PC-en på et bord, er det kun to gummiknotter som treffer bordplaten, og det gir dårligere stabilitet: 

Tastaturet er imidlertid meget fast og fint, og baklyset sørger for at det aldri er noe problem å bruke PC-en i mørke. 
Pekeplaten har integrerte trykkfelter for venstre- og høyreklikk, og funger også bra. 

Trøblete start 

Første gangen vi startet PC-en fikk vi beskjed om at det var Asus-oppdateringer som måtte installeres. 
Når installasjonen var fullført, ble vi bedt om å starte maskinen på nytt. 
Etter omstart fikk vi nok en beskjed om å oppdatere Asus-programvare, med påfølgende omstart. 

Denne prosessen gjentok seg hele fire ganger, noe vi setter store spørsmålstegn ved. 
Og dette kommer i tillegg til de sedvanlige Windows-oppdateringene: 

Etter den litt trøblete starten har Taichi fungert fint. 
Den oppleves som rask, og er det store og hele temmelig støysvak. 
Kun i de mest krevende situasjonene er viften godt hørbar. 

Fin ytelse 

Windows Opplevelseindeks gir oss følgende indikasjoner på ytelsen. 
Her går skalaen fra 1,0 (tregest) til 9,9 (raskest): 

Prosessor: 7,1 Minne: 5,9 Grafikk: 
5,5 Spillgrafikk: 
6,3 Primær harddisk: 
8,1 

Passmark PerformanceTest 8.0 ble brukt til mer inngående ytelstester, og i diagrammet under har vi sammenlignet prosessorytelsen med andre ULV-prosessorer som benyttes i ultrabooks - samt AMD sin toppmodell for sine ultrathins: 

Grafikkytelsen ligger helt på snittet i klassen, med rundt 400 Passmark-poeng. 
Det er mer enn nok til alt av 2D-programmer, video og bildebehandling, men blir for tregt for de nye, grafikkintensive spill. 
Det er imidlertid ikke denne brukergruppen Asus har siktet seg inn på med Taichi. 

SSD-ytelsen er god, med rundt 270 MB pr sekund både under lesing og skriving av sekvensielle data, men vi har testet mange som har vært raskere. 
Om det er spesielt merkbart i praktiske situasjoner er imidlertid høyst diskutabelt, som regel sitter flaskehalsene andre steder. 

Grei batteritid 

Ifølge Asus skal batteriet holde til rundt fem timer med variert bruk. 
Vi fikk bare målt batteritiden under kontinuerlig videoavspilling. 
Da holdt det ut i tre timer og 40 minutter, og erfaringsmessig holder batteriet ofte et par timer lenger med minimal belastning. 
Derfor har vi ikke noen grunn til å tvile på Asus sitt anslag på fem timer. 

Vi gjør oppmerksom på at dette var med kun én skjerm aktivert. 

Det er godkjent tid, men ikke mer. 
Det finnes mange ultrabooks med bedre batteritid, ikke minst Asus egen Zenbook UX31A. 

Konklusjon 

Det er ingen tvil om at Asus Taichi er en spennende PC. 
Den har høy ytelse, to flotte skjermer, og er oppsiktsvekkende tynn til tross for dette. 

Den er imidlertid dyr, og vi vil nok plassere den i kategorien for spesielt interesserte. 
Det er uansett spennende å se at PC-produsentene virkelig prøver å tenke alternativt i disse dager, for å tilfredsstille brukere som ønsker det beste fra to verdener - PC-en og nettbrettet. 
Helt i mål er de imidlertid ikke kommet ennå. 

Sjekk våre plusser og minuser i boksen under hvis Taichi falt i smak. 

Asus TAICHI21-CW009H 
