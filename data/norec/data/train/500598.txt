Ondt blod i Amerika
Et underholdende og voldelig hevndrama. 

REGISSØR ROBERT RODRIGUEZ fortsetter sin reise i B-filmens skamløse verden med «Machete», og denne gang har han fått seg Ethan Maniquis på regisiden. 

«Machete» er full av halvnakne damer, plumpe kommentarer og sånn passe tidig underholdningsvold; filmens blindt ironiske preg føles noen ganger som en uønsket nitti-tallslevning. 
Men Rodriguez klarer å redde seg inn med et par hysterisk morsomme scener, og med sin — tross alt - sterke visuelle sans. 

MACHETE CORTEZ (Danny Trejo) er en mexicansk elitepolitimann, en av få mexicanske politimenn som ikke er i lommene til narkotikakartellene. 
Men prinsippfastheten har sin pris, og i jakten på narkobaronen Torrez (Steven Seagal) blir konen hans drept og Machete blir tvunget til å flykte over grensen til Texas og USA. 
Men Machete er ikke kvitt sine uvenner. 
I USA får han skylden for et mordforsøk på den rasistiske texanske senatoren McLaughlin (Robert De Niro), og Machete må holde seg i skjul fra både mexicanske narkopushere og det amerikanske politiet - noe som ofte viser seg å være to sider av samme sak. 
Texas nærmer seg samtidig kokepunktet i form av et oppgjør mellom rasistiske politimenn og mexicanske innvandrere. 

FÅ HAR GJORT MER for å bringe «trashkultur» inn i varmen enn Robert Rodriguez og Quentin Tarantino. 
De to var sammen om å lage «Grindhouse» for tre siden år siden; filmen var den totale hyllesten til B-filmen fra syttitallet, og tittelen spilte på «grindhouses» som var kinoer som spesialiserte seg på B-filmer. 

I «Grindhouse» ble det vist en «tulletrailer» til en film kalt «Machete», nå er filmen her i virkeligheten også. 

En annen ting herrene Tarantino og Rodriguez er flinke til, er å hente frem skuespillere fra glemmeboken, noe Tarantino satte standarden for ved å bruke han der diskofyren John Travolta i «Pulp Fiction». 
I «Machete» henter Rodriguez frem den gamle, glemte helten Don Johnson, og ikke minst den unge, glemte skuespilleren Lindsay Lohan. 
De har også fått med seg selveste Robert De Niro som rasist-senator. 
En rolle hvor 
De Niro må legge vekk sin mer seriøse side, og være komedieskuespilleren vi kjenner fra filmer som «Slekten er verst» og «Analyze this». 

MEN DET ER Danny Trejo som skal bære «Machete». 
Trejo har spilt skurk i et utall filmer av varierende kvalitet, blant annet mot De Niro i Michael Manns fantastiske «Heat». 
I «Machete» får han lov til å være helt, skjønt det spiller kanskje ikke så stor rolle, sånn skuespillerteknisk. 
Trejos karakter svinger macheten mot de fleste han møter og hodene fyker veggimellom. 
Forskjellen handler i stor grad om at det er han som havner i armene til politikvinnen Sartana Rivera (Jessica Alba) til slutt, i stedet for å ligge død igjen på bakken. 

GUVERNØREN i Texas' nabostat Arizona, Jan Brewer, har sagt at mexicanske bander driver og hogger hodene av amerikanere i ørkenen, uten at hun hadde noen spesielle hendelser å vise til. 
I «Machete» snakker senator McLaughlin om alle parasittene som kommer over grensen fra Mexico. 

«Machete» har faktisk en politisk dimensjon, og amerikansk dobbeltmoral i forhold til innvandring blir ved flere anledninger synliggjort. 
Men «Machete» er ikke en film hvor den politiske diskusjonen er i førersetet. 
Budskapet drukner stort sett i en passe underholdende flod av exploitation-ingredienser som pupper, blod og total umoral. 

KJETIL KOPREN ULLEBØ 

Enig med vår anmelder? 
Si din mening her. 
