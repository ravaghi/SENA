Superhero Movie
Den faller så uendelig dypt. 

Hva kan man egentlig forvente av en film som heter ”Superhero Movie”? 
Omtrent det samme som i ”Date Movie”, ”Scary Movie” og andre sjangerhumor-movies: 
En samling dårlige vitser plassert i en nesten usammenhengende sammenheng. 

Det er riktignok et par gags som funker, men om alle de dårlige skulle vært luket vekk, ville filmen bare vært 10 minutter lang. 
Denne filmen må du være full for å le av. 
Kinoene burde dele ut sprit ved inngangen. 

Ulykkelig miks av parodier 

Hovedpersonen Rick Riker (Drake Bell) blir bitt av en genmanipulert øyenstikker under et klassebesøk i vitenskapsmannen Lou Landers sitt laboratorium, og utvikler superkrefter. 

Samtidig må Landers (Christopher MacDonald) forhindre sin egen død ved å suge kraft fra andre mennesker. 
Resten av filmen er en ulykkelig miks av parodier på blant annet Spider-Man, Batman, Supermann og Fantastic Four. 

Sliter med humoren 

Jeg skulle gjerne ha ledd masse av filmen, for egentlig elsker jeg tøysekomedier. 
Men 80-tallets latterbomber ”Airplane!”, ”Top Secret” og ”Den nakne pistol” fremstår som de rene mesterverk i forhold til ”Superhero Movie”. 

Riktignok er Jerry Zucker produsent og Leslie Nielsen spiller en birolle, men filmskaperne sliter med å holde humoren oppe på et spiselig nivå. 
Du får en god dose tiss, bæsj og promp, som kan være morsomt nok. 
Men fallhøyden er stor, og ”Superhero Movie” faller så uendelig dypt. 

Morsom Cruise-parodi 

Det morsomste i filmen er faktisk utrolig morsomt, nemlig en parodi på Tom Cruise i hans berømte scientologi-video. 
Først lurte jeg på om det faktisk var Cruise i et lite selvhøytidelig hjørne, men skuespilleren heter Miles Fisher, og gjør en ufattelig god karikatur. 

Den er faktisk så god at han burde gjøre en hel Tom Cruise-film. 
”Cruise Movie”! 
DEN vil jeg se. 
”Superhero Movie” vil jeg ikke se en gang til, og Cruise-parodien ligger ute på YouTube. 
