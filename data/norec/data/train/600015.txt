Sytere i sommersol
Drama 

USA 2013 

Regi: 
John Wells 

Skuespillere: 
Meryl Streep, Julia Roberts, Benedict Cumberbatch, Ewan McGregor, Abigail Breslin, Juliette Lewis, Chris Cooper, Sam Shepard, Margo Martindale 

Aldersgrense: 
11 år 

Egnethet: 
Ungdom/Voksen 

Det begynner lovende nok. 
Vi er i et stort, slitent hus langt ute på prærien. 
Sam Shepard er en alkoholisert poet. 
Meryl Streep er hans kreftsyke, pillemisbrukende kone. 
Poeten virker som den mest interessante karakteren av de to. 
Dessverre forsvinner han etter bare få minutter, og scenen er satt for at resten av den sutrete, kranglete familien deres kan samles. 
Når denne gjengen setter seg ved middagsbordet, vet du at ingen kommer til å få spist. 
Til dét er det for mange gamle sår som skal åpnes. 

Filmen er basert på et Pulitzer-vinnende teaterstykke, og det er nok håpet om saftige roller som har tiltrukket seg det stjernespekkede skuespillerensemblet. 
Men selv om både Streep og Julia Roberts, som spiller eldstedatteren, er gode, jobber de med et materiale som føles karikert, maniert og uten noen virkelig kjerne. 

Vi blir stadig fortalt hvor varmt det er. 
Heten er visst ikke til å holde ut. 
Men slik oppleves det ikke for oss som ser på. 
Vi ser aldri noen så mye som svette engang. 
Og slik er det med hele denne filmen: 
Den påstår mye, men viser lite. 

Den norske tittelen er forresten sjeldent klønete. 
"Skal vi gå på kino i kveld?" 
"Hva vil du se?" "Familien, August: 
Osage County." 
"Hæ?" 
