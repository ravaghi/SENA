Vikings S03 E01-E03
Skandinaviske krigere uten mål og mening. 

Jeg har likt Vikings godt. 
De to første sesongene har bydd på en spennende og actionfylt serie om bonden Ragnar Lothbroks (Travis Fimmel) reise fra jordnær småbruker til knallhard vikingkonge. 

Med spennende motstandere, god mytologi og friske slagscener, har det vært godt selskap å henge med vikingene. 
Jeg synes også Thorbjørn Harr klarte å lage en kul figur ut av den slu og nå avdøde Jarl Borg. 

Men på starten av sesong 3 ser det ut til at de sverdsvingende skandinavene har mistet både retning, kampglede og språksans. 
Mye av dialogen er i fullstendig oppløsning, manusarbeiderne har forelsket seg i landbrukshistorie og en del av skuespillerne holder knapt mål som statister. 

Til Wessex med plog 

Ragnar Lothbrok fortsetter sin frammarsj. 
Etter å ha tatt kontroll over Skandinavia, er det nå 
De britiske øyer som står for tur. 
Men han reiser ikke for å plyndre og kløyve skaller, Ragnar vil pløye jord. 

Sammen med sin bror, sin sønn og skjoldmøyen Lagertha, reiser Ragnar tilbake til Wessex for å ta seg ut land og slå seg til ro for sommeren. 
Men vikingene blir raskt fanget i britisk storpolitikk, og Ragnar blir bedt om å hjelpe til med å rydde unna noen plagsomme minihærer som er ute etter å styrte kongen. 

Samtidig endres maktbalansen hjemme i vikinglandsbyene. 
Ambisiøse frender forsøker å ta over Lagerthas høvdingsete, og en mystisk vandrer utgjør en mytisk trussel i Kattegat. 

Fungerer dårlig uten hverandre 

I sesong 3 blir vikingvennene våre spredt og sendt ut på egne eventyr. 
Ragnar må slåss sammen med briter, kona hans må passe landsbyen og ekskona må drive landbruk. 
Flere av disse nye handlingstrådene faller fullstendig igjennom. 

Den mystiske fremmede i Kattegat er et realt myrtråkk av et feilsteg når det gjelder seriens mytologi. 
Lagerthas forsøk som bonde i England er malingtørkende kjedelig, og de ferske renkespillene om hvem som skal bli ny jarl i nord er som en vikingversjon av en dårlig Brasiliansk såpeserie. 

Det er mulig å redde en sesong etter tre episoder, men dette ser ut til å være et totalhavari på manusfronten. 

Maktspillet fenger fremdeles 

Maktspillet er fremdeles innviklet og ganske fengende i Vikings. 
Det er vanskelig å si hvem som er sleip og hvem som er snill blant våre engelske venner. 
Det at sjefen aldri er mer enn et hendig øksehugg fra døden, gjør at mulighetene for maktendringer er store og spennende. 

Også slagscenene beholder særpreg og nerve. 
Dette er nærmere Slaget på Stiklestad enn Game of Thrones, men serien kler den nedstrippede formen. 

Total språkforvirring 

Vikingene kommer fra Skandinavia, men snakker engelsk. 
Anglosakserne bor på 
De britiske øyer, og snakker engelsk. 

Men siden de ikke egentlig skal snakke samme språk, begynner alle å snakke et tullespråk, lett inspirert av gammelnorsk, til hverandre – sånn at vi virkelig skal skjønne at de ikke skjønner hverandre. 
må de snakke varianter av gammelnorsk og gammelengelsk når de er i nærheten av hverandre. 
Sånn at vi skal skjønne at de ikke skjønner hverandre. 

Her har serien malt seg opp i et språkhjørne som er så irriterende at det rykker hardt i spolefingeren. 

Oppdatert fredag 20. februar: 
Anmelderen har fått et lynkurs i at det er varianter av gammelnorsk og gammelengelsk de snakker. 
Jeg beklager, og legger meg flat for å ha kalt det tullespråk! 

Gammelengelsk: 
"et tullespråk, lett inspirert av gammelnorsk". 
Å. @Filmpolitiet http://t.co/E4tTnGsWLi jfr. http://t.co/IokHng63Oi #språk— Joakim PB (@Joakimpb) February 20, 2015 

Det har også gått jevnt nedover med skuespillerprestasjonene. 
Ragnar og Floki (Gustaf Skarsgård) fungerer fremdeles som troverdige og fengende vikingtyper. 

Men serien har på ingen måte klart å erstatte de gode figurene som Gabriel Byrne (Jarl Haraldson), Donald Logue (Kong Hårek) og Thorbjørn Harr (Jarl Borg) brakte til skjermen. 

Vikings har stått seg som en god historisk actionserie med særegen estetikk og et friskt grep om sagaen. 
Men den faller gjennom som kvalitetsserie i starten av sin tredje sesong. 
Flere av vikingfigurene er pannekakeflate, språkrotet er bare komisk og manuset vitner om en serie som ikke har peiling på hvor den skal. 

Vikings har premiere på HBO Nordic fredag 20. februar. 
