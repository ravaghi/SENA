3. plass:Sony Smartwatch 3 og LG G Watch R 

Sony SmartWatch 3 og LG G Watch R deler tredjeplassen. 

SmartWatch 3 er Sonys fjerde forsøk på å skape en klokkelignende dings som kan fungere som en forlengelse av mobiltelefonen din. 
Sony har valgt å bruke operativsystemet Android Wear på SmartWatch 3, samme plattform som også brukes i LG G Watch. 

Fordelen med Android Wear er at det er en standardplattform som igjen kan bety et bedre apputvalg enn på klokkene med proprietære løsninger. 
Og så vil den fungere mot alle Android-mobiler, ikke bare de det står Sony på. 
Dessverre er Android Wear litt rotete og lite effektiv. 

Skjermen på SmartWatch 3 er transreflektiv, det vil si at du slipper å skru på skjermbelysningen hvis det er lyst nok i rommet. 
Det sparer strøm, og gjør at du kan bruke klokken i 2–3 dager uten å lade den. 
Men batteritiden er dårligere enn hos Samsung. 

Når klokken jobber sammen med mobilen kan du sette på varsler, ta notater, styre musikk, lese e-post og tekstmeldinger, navigere, og se både innkommende og tapte anrop. 
Dessuten kan du gjøre talesøk på Google, sjekke trafikkinformasjon, værvarsel, og mye mer. 
Klokken har også skritteller, men ingen pulsmåling. 

LG G Watch R er den klokken som ligner mest på en vanlig klokke. 
Den er helt rund, og den er vanntett ned til én meter. 

Også denne klokken bruker Android Wear, Googles operativsystem for smartklokker. 
Mulighet for mange apper og at klokken kan brukes mot alle Android-mobiler er blant fordelene. 
Men du trenger en app på telefonen for å ha glede av klokken. 
Via denne appen velger du hvilke varsler som skal være synlige på klokken. 

Klokken har talestyring, men på engelsk. 
Den kan vise deg nyttig informasjon fra telefonen, og den kan også vise nyttig informasjon den tror du har bruk for – som reisetid fra jobb til hjem. 
Dette er tilsvarende funksjon Android-brukere kjenner fra Google Nå-funksjonen på telefoner. 
Den runde skjermen betjenes ved å stryke fingeren over den på ulike måter. 
En rund skjerm er pen å se på, men ulempen er at det er mindre areal å vise informasjon på. 

Klokken har innebygget skritteller, og den har også en pulsmåler som måler pulsmåling ved hjelp av en sensor på undersiden av klokken. 

Selv om G Watch R er en av de minste smartklokkene, har den et av de største batteriene. 
Det holder likevel ikke til mer enn i høyden halvannet døgns bruk mellom hver lading. 
Dermed må LG se seg grundig slått av Samsung. 
