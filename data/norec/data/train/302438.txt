Elsk eller hat med Tom Pettys bluesinspirerte album
Overrasker stort med gjenforent The Heartbreakers. 

||| 
ALBUM: 
Etter mer enn 60 millioner solgte plater siden debuten i 1976, er Tom Petty for lengst en institusjon i amerikansk rootsrock - riktignok i skyggen av Bruce Springsteen. 

Første på åtte år «Mojo» er første album med The Heartbreakers siden «The Last DJ» i 2002. 

I mellomtida har han gitt ut soloalbumet «Highway Companion», han har spilt inn albumet han aldri fikk gitt ut med sitt gamle band Mudcrutch fra tidlig 70-tall - med blant andre gitaristen Mike Campbell og pianist Benmont Tench, som ble med over i The Heartbreakers - han har gitt ut filmdokumentaren «Running Down A Dream» og boksen «The Live Anthology». 

Variert 
Noe må ha skjedd de siste åra, for Petty og bandet, som ellers består av Ron Blair (bass), Scott Thurston (munnspill/gitar) og Steve Ferrone (trommer), har gitt ut sitt kanskje beste og mest varierte album - med et spenn fra rock'n'roll til akustisk og elektrisk blues. 

Og - det siste spranget er det som funker aller best på et album som utmerker seg med stor variasjon gjennom 15 spor - uten at det spriker. 
Her henger tvert imot alt sammen. 

Men - denne endringen i stil er nok også hovedgrunnen til at dette er et album kritikerne vil både slakte og hylle. 

De som ønsker å høre «gamle» Tom Petty and the Heartbreakers vil bli skuffet, mens de som synes stilendringen er interessant vil juble. 

Noen vil like at Petty synger mer tilbakelent og slepent enn kanskje noen gang, mens andre vil mene at akkurat det er et uttrykk for at mannen er gått lei. 
«Mojo» er også et svært gitarorientert album, med mye strengearbeid å glede seg over fra Mike Campbell og Petty. 

Bluesrock Petty & Co.går tøft ut i åpningen «Jefferson Jericho Blues», en munnspillkrydret og Allmann Brothers-inspirert bluesrocker, visstnok om president Thomas Jeffersons kjærlighetsaffære med Sally Hemings (!). 
Kanskje inspirasjonen delvis skyldes at Petty og Allmann Bros. de spilte sammen i Los Angeles i fjor? 
Her er også JJ Cale-aktige «Candy» og flere ballader - de fleste med minst én fot i bluesland. 

Gratis nedlasting 
Petty og plateselskapet går også nye veier på andre måter, og harv vel tatt konsekvensen av det dårlige platesalget. 
Albumet kommer i slutten av måneden i Blu-ray med surroundlyd, og med hver billett som selges til USA-turneen følger det med tilgang til gratis nedlasting av albumet via epost. 

Det er for seint i år, men rydd plass til denne gjengen på Notodden Blues Festival neste år! 
