Leiter fortsatt
Man skulle tro Gabrielle Leithaug hadde funnet form(el)en med fjorårets største norske hit. 
Men albumdebuten tyder på at hun fortsatt er litt i tåka. 

Gabrielle gjorde noe veldig riktig etter realityshowet X-Faktor: 
Hun tok seg en lang og god pause, slik at hun kunne finne sin egen artistiske vei. 
Det resulterte i 80 000 solgte eksemplarer av singelen "Ring meg". 

For Gabrielle har en sjelden evne til å få hele Norge til å synge med på sangene hennes. 
Enkle tekster, enkle popinstumentaler og svært fengende melodier ikledd skarp bergensdialekt har blitt varemerket og suksessoppskriften for bergensjenta. 
Hun låter virkelig bra når hun får utfolde seg på midtempo-poplåter som "Løkken" og åpningssporet "Glemt meg". 
Med drivende melodilinjer, vakre harmonier og nydelige ad-libs glemmer man lett hvor banale tekstene tidvis er ("eg pleide si du har et hjerte lagd av gull/ men du er råtten, mann, ditt hjerte er av kull"). 

Det er i forsøket på å høres om som noe skikkelig i tiden at Mildt sagt skuffer. 
Den mislykka dubstepflørten "Inn i deg", den Weeknd-aktige vokalvrengen på "Alt du gjorde" og rotete "Eg flyr" gjør det vanskelig, nærmest umulig, å se forbi tematiske gjentagelser (kjærlighetssorg) og unødvendige fyllord ("alt du gjorde, alt som du sa"). 

Gabrielle har egentlig alt som skal til: 
Hun er kul, hun har en klar, sterk stemme og veldig ofte har hun også de gode låtene. 
Det er bare så forbanna irriterende – mildt sagt – at deler av debuten låter litt fælt. 
