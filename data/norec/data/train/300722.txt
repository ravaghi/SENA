Nerdens navle
«Youth in Revolt» renner over av forståelse for ungdomsoutsiderens skjebne. 

||| 
FILM: 
7. juni fyller Michael Cera 22 år. 
Det bør være nok til å gi søvnløse og svette netter til en som har bygget seg opp en høvelig Hollywoodkarriere på å spille hyggelige, handlingslammede og pinefullt jomfruelige sekstenåringer, i filmer som «Juno», «Superbad» og «Nick & Nora's Infinite Playlist». 

Cera er en fin fyr. 
Han har fylt rollene sine med en lakonisk mykhet og et tilbakeholdent og nesten motvillig vidd som har gjort dem lette å bli glad i. 
Men han har ikke gjort så mye annet. 
Og hvem vil ha en voksen Michael Cera? 
En mandig Michael Cera? 

Spiller egen Skybert 

Kløktig nok gjør ikke Cera bare standardrollen om igjen i «Youth in Revolt», han gestalter også dens etterlengtede korreks, dens nihilistiske Skybert. 
I «Youth in Revolt» spiller han Nick Twisp, hvis store store tragedie er at han ikke lever i Paris på sekstitallet, men i det tarvelige hjemmet til moren og hennes skiftende kjærester i Oakland, California, der det å kunne foredra om fransk filosofi er sørgelig lite verdsatt. 

På campingferie i inneværende stefars regi møter Nick Sheeni (Portia Doubleday), som er vakker, vittig, og tar referansene hans, men som ubeleilig nok er opptatt. 
Nick bestemmer seg for at han og Sheeni må være sammen. 
For å oppnå dette, må hans snille jeg vike, og hans onde alter ego François Dillinger (intet mindre) oppstå. 

Presist portrett 

Det som gjør den slentrende og smalbartede François til en fornøyelig filmfigur er at han på ingen måte er Marcello Mastroianni eller Jean-Paul Belmondo, han er en ung drømmers vrengebilde av hvordan det må være å være en verdensvant og kultivert europeer. 
Rådene han gir, er tilsvarende katastrofale. 

Nick er umoden og pretensiøs, han svermer for sine intellektuelle forbilder slik bare en uerfaren yngling kan. 
«Youth in Revolt» lykkes svært godt med å portrettere en særegen type tenåring, nemlig den fremmelige, men famlende nerden som klamrer seg til sine boklige sysler fordi de er reisverket som holder identiteten oppreist, som møter de uforstående og uverdige med vaktsom arroganse, men løper likesinnede i møte med en lengsel og en glød som fort kan bli for mye. 

Tidvis teit 

Men om regissør Miguel Arteta renner over av forståelse for tenåringsnerdens skjebne, skjønner han ikke helt hvordan han skal bygge opp en film. 

Nicks utflukter i lovløsheten er fragmentariske og dratt for langt. 
At han doper ned kjæresten for at hun skal bli utvist fra kostskolen og komme tilbake til ham, er for ekstremt. 
At han må rømme fra et håndgemeng iført kjole, er for teit. 
Som film er «Youth in Revolt» en bagatell, som tilstandsrapport er den treffende, som en arena der milde Michael kan få forsøke seg som en forfører, er den mer enn adekvat. 

Så skal det bli spennende å se hva som skjer. 
Que Cera, Cera. 
