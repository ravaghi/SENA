Music and lyrics
Forutsigbar hygge. 

Denne filmen forrandrer ikke verden, men anbefales helhjertet av Filmpolitiet! 

Hugh Grant? 
Drew Barrymore? 
80-talls-musikk? 
Jeg er solgt! 
For inni dette harde skallet av en filmanmelder banker et ømt hjerte som elsker filmer som later som om verden er god og ingenting vondt kan skje. 

”Music & lyrics” lever i sitt eget fortryllende univers der ordet ”klisjé” ikke eksisterer. 
Alt er lov. 
Til og med patetiske sangtekster om kjærlighet. 
Dette er en sånn film ingen får kredd av å like, men jeg sier det gjerne: jeg likte ”Music & lyrics”! 

Hugh Grant spiller den falmede 80-talls stjerna Alex fra bandet PoP. 
Karrieren består i opptredener på tivoli og skolegjenforeninger. 

Så får han sjansen til å skrive ei låt og fremføre den med dagens store stjerne, Cora Corman. 
Eneste problemet er at Alex ikke kan skrive tekst. 
Men tilfeldigvis oppdager han at Sophie, jenta som vanner plantene hans, har talent. 
Herifra og ut vet du hva som vil skje. 

Filmen er forutsigbar så det holder. 
Men jeg er ærlig talt ikke ute etter de store overraskelsene her. 
Jeg er ute etter å bli moret og sjarmert av Barrymore og Grant, og de gjør jobben. 

Grant er herlig selvironisk som 80-tallsstjerna som vet han er falmet, mens Barrymore egentlig bare spiller Gertie fra ”E.T.” i voksen alder. 

I tillegg ser vi blant andre Brad Garrett fra ”Alle elsker Raymond” som middels god manager. 
Alle ser ut til å kose seg i en ikke altfor anstrengende film. 
Du skal være bra kaldhjertet om ikke dette varmer litt. 

Det som overrasker mest er at musikken ikke suger! 
Den er helt klart basert på 80-talls-pop som har gått ut på dato, men det er likevel hyggelig å høre at de har greid å gjenskape soundet. 
Låtene er skrevet av Adam Schlesinger fra bandet Fountains Of Wayne. 

De har også greid å gjenskape hvordan en musikkvideo gjerne så ut i 1984. 
Og tror du ikke at jeg ble gående å nynne på ”Pop goes my heart” etter forestillingen! 

Det er selvsagt fordi jeg var tenåring på 80-tallet, og ingenting får meg til å forkaste musikken jeg vokste opp med, samme hvor dårlig noe av den måtte være. 

”Music & lyrics” forandrer ikke verden. 
Den er heller ingen revolusjon innen romantisk film. 
Men den tar godt vare på oss i en tid der alle verdens problemer trekkes ned over ørene våre. 
Det er godt å slippe i blant. 

”Music & lyrics” er svært hyggelig eskapisme og anbefales helhjertet av Filmpolitiet! 
