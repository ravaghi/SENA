Mutt supergruppe
Kanskje er punken død likevel. 
Den er i hvert fall sliten. 

Begrepet supergruppe er ofte brukt om Off!, hardcorebandet bestående av legendariske Keith Morris, kjent fra Black Flag og Circle Jerks, Dimitri Coats, Steven Shane McDonald og Mario Rubalcaba, alle med fartstid i definerende band innen sjangeren. 
Samtidig kan man kalle det en slags protest. 
Til tross for at hardcoren blomstret på nittitallet, så kommer punken aldri til å dø — i hvert fall ikke for dem. 

Punk, med alle dogmer og regler som hører med, spesielt i hardcoresjangeren, får på mange måter et forlenget liv i Off! 
De gjør det de alltid har gjort best, og man får følelsen av at det er aktuelt, nå som for tyve år siden. 
At det i det hele tatt er mulig å gjøre det du alltid har gjort på samme kompromissløse måte som dem, er imponerende. 

Annenplaten «Wasted Years» følger suksessen «Off!» fra 2012, men er et noe halvhjertet forsøk på å vise at de fortsatt kan kaste seg inn i ilden og lage noe brennbart de kan stå inne for. 
For det er åpenbart at de er eldre og er i ferd med å gå lei. 
Vokalist Morris er sitt sedvanlige seg, men han er mer mutt og mindre energisk enn noensinne. 

Bestående av sytten korte, hardtslående låter har bandet valgt den minst interessante «Hypnotized» som singel, en avgjørelse jeg ikke helt forstår - det er en av platens dølleste øyeblikk. 
Kanskje først og fremst fordi det er bandets lengste låt noensinne, på 02:15 minutter. 
«Wasted Years» har glimt av hardcoreekstase, men oppnår liksom aldri det den ønsker - å fremkalle en følelse av at tiden har stått stille. 
