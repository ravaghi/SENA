Hjerteknuser
«Handle with care», synger Tom Petty - uten å følge sin egen oppfordring. 

KONSERT: 
Tom Petty STED: 
Norwegian Wood, Oslo PUBLIKUM: ca. 8500 (utsolgt) AKTUELT ALBUM: 
«Mojo» 

Norwegian Wood er som kjent festivalen der alt var bedre før. 
En tankegang som tidvis slår heldig ut, noe gårsdagens konsert med Tom Petty & The Heartbreakers blir et bevis på. 

Floridamannens siste plater handler da også litt grinete om hvordan ting var bedre før, og jeg er ikke sikker på om han ser ironien i at dette i høyeste grad også gjelder ham selv. 

Samtidig er han her for å gi folk det de vil ha, i stor grad det samme som da han sist var i Norge, for 20 år siden. 

Det åpner aldeles fenomenalt; «Listen To Her Heart» smeller opp dørene til popbutikken, hvor det plukkes fra øverste hylle når trekløveret «I Won't Back Down», «Here Comes My Girl» og «Handle With Care» smelter godt voksne hjerter i tusentalls. 

Men vi slipper ikke unna: 
Når hvite amerikanske rockstjerner når en viss alder ser de seg simpelthen nødt til å spille blues. 
Ikke at Petty ikke har hatt blåtonene med seg siden starten av karrieren, men han behandlet dem mer virilt i hine hårde. 
Nå blir det mer sånn, du vet, gubberock. 
(Alt var bedre før.) 

Han overdriver ikke dette, dog. 
Heldigvis. 

Petty er den mest lutryggede rocklegenden jeg har sett på en norsk scene (Mark Knopfler sittende på krakk inkludert), men det understreker bare inntrykket av ham som en ydmyk hedersmann i det godes tjeneste. 
Den heftige powerpop-avslutningen på «Don't Come Around Here No More» og en skjønn, saktegående «Free Fallin'» bekrefter dette ytterligere. 

Det er også en fryd å høre et av rockens klassiske, mindre ihjelkanoniserte backingband i aksjon. 
The Heartbreakers' lune groove og porøse punch sørger for at Petty både popper opp og rocker ut i tilfredsstillende doser. 
