Magnus Børmark «Extended Sensory Play»
(22skidoo / Musikkoperatørene) 

Magnus Børmark, tidligere gitarist i Gåte, har lagt sitt tidligere band bak seg for godt, iallfall musikalsk. 

Der folketoner møtte hans metalvegger, er det nå mer luft og variasjon over villskapen hans. 
Men det progressive elementet har han tatt med fra gamlebandet. 
Åpningskuttet her gjør at lytteren må titte en gang til på coveret for å bli overbevist om at dette ikke er et nytt fremstøt fra Mars Volta. 
Påfølgende spor bringer tankene over til Red Hot Chili Peppers tidligste funkperiode, og dermed er egentlig det meste sagt. 
22 opererer nemlig utmerket i spennet mellom det huggende og kontante som pares med et funky sug i neste øyeblikk. 
Noe skjemmende - men ikke mye! - er den variable vokalinnsatsen på denne femspors-EP-en. 
Når partiene med Jeff Buckley-falsett lukes vekk på neste forsøk, har Mars Volta fått sterke, norske utfordrere! 

ANBEFALTE KJØP: 
«molekyl », «algorythM» og «suomiesE twinS». 
