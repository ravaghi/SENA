Camaros: «Jesus EP»
(Halden Plateproduksjon/Bonnier Amigo) 

Frådende grooves fra Iddefjord-deltaet. 

Halden-trioen Camaros er blitt kvartett siden sist, men ikke mindre suggererende i uttrykket. 
Camaros har ett ben i bluesen, det andre i rocken og begge i garasjen. 
«Jesus EP» er en knivskarp, rå blanding av tidlig Stones («You Gotta Love That Jesus»), White Stripes og Jon Spencers Blues Explosion. 
Dynamikken er upåklagelig, lydbildet likeså. 
Sterkt riffbaserte Camaros har en tyngde de fleste band kan misunne dem, men må likevel tåle et ørlite spørsmålstegn fordi den beste låten her faktisk er hentet fra den to og et halvt år gamle oppsiktsvekkende debuten, «Romantique». 
