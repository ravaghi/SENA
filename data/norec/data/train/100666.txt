Klaustrofobisk
Regi: 
Adrián Caetano. 
Genre: 
Drama. 
Argentina. 
Fra 15 år. 

En flik av Argentinas tragedie. 
STJERNER: 
Rodrigo De La Serna, Pablo Echarri, Nazareno Casero HANDLER OM: 
Fotballspilleren Claudio Tamburrini (De La Serna) blir tatt til fange av juntaen som tok makten i Argentina ved et militærkupp i 1976. 
Etter måneder med tortur i en forlatt villa, begynner han og tre andre kidnappede å planlegge flukt. 
DOM: 
Det blir hevdet at rundt 30 000 mennesker «forsvant» under Jorge Rafael Videlas militærregime i Argentina i årene 1976 til 1983. 
Nyfødte barn ble stjålet fra sine foreldre, og opposisjonelle ble henrettet og sendt i konsentrasjonsleire under «Den skitne krigen». 
«Buenos Aires, 1977» er en hyllest til «los desaperecidos» - «de forsvunne» - og er, som den måtte bli, hard kost. 
Utsultede, nakne menn og torturister med tykke barter og skinnfrakker - det skorter ikke på ubehag og intensitet i denne stramme, rørende spenningsfilmen. 
Det «Buenos Aires, 1977» mangler, er ekstern kontekst. 
Filmen forklarer oss lite om det store dramaet på utsiden av de fire veggene der filmen utspiller seg. 
Det er en «svakhet» som vil føles spesielt påtakelig for yngre publikummere utenfor filmens hjemland. 
I Argentina vet de selvsagt så altfor godt hva dette handler om. 
MORTEN STÅLE NILSEN 
