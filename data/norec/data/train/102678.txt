Sakralt - bare litt banalt
Rent, pent, fint flerstemt. 
Julekonsertsesongen fikk en stemningsfull start i Trondheim i går. 

Tor Endresen, Rune Larsen, Elisabeth Andreassen, Marian Aas Hansen, Alexander Rybak: 
«Stille natt, hellige natt» Vår Frue kirke, Trondheim Publikum: 750 (fullt) 

Rune Larsens kirkekonsertgjeng har fått seg en ung maskot. 
Han heter Alexander Rybak, og blir skjelmsk når han konsentrerer seg om sangen fremfor fiolinen. 

Hans fremføring av «The Christmas Song» var et av få feilskjær under turnépremieren i Trondheim i går. 
Den smakte for mye av amerikanisert, karamellisert jul, Disney og Coca-Cola; og Rybak ga den hakket for mye cocker spaniel-øyne og Caprino-mimikk. 
De to andre sangene som brøt med den vâre stemningen var «Feliz Navidad», som føltes grisefestaktig i disse omgivelsene, og en «Lollipop»-kokett utgave av «Rudolf er rød på nesen». 
Noe skøyeraktig er vel på sinn plass, kanskje, også i Guds hus i førjulen. 
Men jeg er glad det ikke ble mer slikt. 

Sesongens andre kirkekonsertdebutant, Elisabeth Andreassen, var riktig kvinne i riktig kirke. 
Hun har en varm utstråling som gir seg naturlig til ting som dette, og evnet å yte «Gabriellas sång» full rettferdighet på originalspråket. 

Hun har fortsatt «dansbandklang» i stemmen når hun anstrenger seg, men høstet fortjent kveldens største applaus. 
Mariann Aas Larsen synger også fint, om enn med en mer uttalt musikal- og «show»-tone. 
Vestlandets Cliff Richard, Larsen selv, begikk en rørende «Ikke en spurv til jorden», og holdt seg ellers på den riktige siden av Egil Svartdahl i sin rolle som Jesu egen toastmaster. 
Tor Endresen har åpenbart fått vann på Tom Jones-mølla etter deltagelsen i «Stjernekamp». 
Det burde egentlig være forbudt ved lov at noen andre enn Jussi Björling synger «O helga natt». 
Men når loven først må brytes, må Endresen gjerne være den som gjør det. 
Han tro til med en «You'll Never Walk Alone» i Elvis' ånd også, og «His Eye Is On The Sparrow». 
Rybakk spilte en gnistrende fiolinmedley. 
Du skal se han blir en storartet fiolinist når han vokser fra seg dette ungdommelige poptullballet. 
En beskjegget publikummer i trailercaps stjal showet. 
Hver gang noe han hadde likt, tok slutt, utstøtte han et langt og høylytt «JAAAAH!». 

I 
«Et barn er født i Betlehem» gikk han likeså godt opp til artistene, parkerte seg under armen til Rybak og sang med i refrenget: 
«Hallelujah / hallelujah / hallelu-JAAAAH!». 
En julestjerne så god som noen. 
MORTEN STÅLE NILSEN 
