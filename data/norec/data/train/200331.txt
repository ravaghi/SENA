TEST:Ford B-Max - liten, men stor 

Den spesielle karosseriløsningen og solide kjøreegenskaper er blant B-Max sine sterkeste sider. 

B-Max er en liten fleksibil som skal konkurrere mot biler som Toyota Verso-S, Hyundai ix20 og Opel Meriva, for å nevne noen. 
I praksis snakker vi om en forhøyet småbil, og det er Fiesta som er nærmest i Ford-søskenflokken. 

Men de praktiske egenskapene er noe helt annet, og noe av grunnen til dette er den oppsiktsvekkende dørløsningen. 
B-stolpen er nemlig integrert i bakdørene, som er av skyvetypen. 
Resultatet er som det fremgår på bildet; en 1,5 meter bred åpning som gjør det svært enkelt å stige eller laste inn både foran og bak. 

Løsningen er langt i fra en gimmick, selv om det jo ser kult ut. 
Dette er svært praktisk for blant annet de som kjører med barn, eldre eller ofte laster store gjenstander. 

God plassutnyttelse 

Med dørene lukket er plassforholdene i tillegg relativt gode, selv om totallengden på 408 centimeter setter sine naturlige begrensninger. 
Men de litt kantete formene gir god plassutnyttelse og høyde hele veien innvendig. 
Baksetet er egnet for voksne, men som med alle biler i denne klassen er det grenser for hvor lange to personer som sitter bak hverandre kan være. 
Men to ganger 180 centimeter går fint. 

Fleksibel, men kunne vært bedre 

Bagasjerommet måler 318 liter. 
Det er litt over vanlig småbilnivå, men under kompaktklassenivå. 
Fordelen er at man kan laste litt ekstra i høyden om man trenger det. 
Det vi savner er kanskje litt mer fleksible seteløsninger, som eksempelvis muligheten til å skyve baksetene i lengderetningen. 
Her må man nøye seg med muligheten for flatt gulv ved nedfelling av setene, samt at forseteryggen også lar seg legge ned. 
Men dette er tross alt vanlig i klassen. 

Førermiljøet minner om det du finner i Focus, og det er stort sett positivt. 
I midtkonsollen er det riktignok litt mange knapper og betjeningen er derfor ikke den enkleste vi har vært borti. 
Kvalitetsfølelse og materialkvalitet er helt grei, i alle fall for denne klassen. 

Komfortabel 

Komfortnivået er blant de sterkere sidene til B-Max. 
Understellsoppsettet er harmonisk og bilen føles voksen på veien størrelsen tatt i betraktning. 
Støynivået er ikke rekordlavt, spesielt hører man litt til dieselmotoren, men for en bil som dette er det til å leve med. 

Velkjørende 

Et komfortabelt fjæringsoppsett har ikke gitt dvaske kjøreegenskaper. 
Tvert i mot kjører B-Max som du forventer av en Ford i disse dager, altså meget bra. 
Den ekstra høyden gjør at den ikke er like skarp og sportslig som Fiesta og Focus, men for en slik bil er dette meget bra. 
Balansen er bare mildt understyrt og styrefølelsen fin. 

Motorer 

Du kan velge mellom fem motorer i B-Max, hvorav fire er oppført i den norske importørens prislister. 
Disse kan du lese mer om i vår lanseringssak. 
I den omtales også den fine bensinturbomotoren. 
Her har vi kjørt dieselmotoren på 1,6 liter med 95 hestekrefter og 215 newtonmeter. 
Dette er en helt grei bruksmotor med akseptable ytelser og en ganske lettkjørt karakter. 

Fem gir 

0-100 går på 13,9 sekunder, og det vitner om at vi ikke snakker om noen voldsomt sprek bil, men du har så du klarer deg helt greit under vanlige omstendigheter. 
Mest sannsynlig kunne man fått litt mer ut av motoren med en sekstrinns manuell girkasse, men i B-Max er det fem gir som gjelder uansett motor, med mindre du velger dobbelkløtsjkassen «Powershift». 

Forbruket ligger på 0,40 liter per mil og CO2-utslippet er 104 gram. 
Det må sies å være gode tall. 

Priser 

Prisene begynner på 222.000 kroner, da med 100-hesters bensinmotor. 
Dieselmotoren vi kjørte går løs på 227.000. 
Mest attraktiv fremstår kanskje bensinmotoren med 120 hester. 
Den starter på 231.000 kroner. 

Noen av konkurrentene har vi nevnt allerede. 
I tillegg kan biler som Kia Venga og Honda Jazz nevnes. 
Vi syns det er Hyundai ix20 og Opel Meriva som er de tøffeste nøttene å knekke for Ford, og da spesielt sistnevnte. 
Dette er en litt vanskelig sammenligning, for Meriva er større og dyrere. 
Vi kommer tilbake til denne duellen i mer utfyllende ordelag siden. 

Vellykket 

B-Max er uansett en rimelig komplett bil som gjør en meget god jobb for pengene. 
Faktisk så god at vi ga bilen terningkast seks tidligere, med blant annet vekt på den fine bensinmotoren. 
Med dieselmotoren om bord nøyer vi oss med en sterk femmer. 
Uansett er dette en bil å sjekke om du er ute etter en praktisk og rimelig bil med letthåndterlige ytre dimensjoner. 
