TEST:Stor SUV fra Opel 

Mens konkurrentene lanserer mindre og smidigere SUVer, holder Opel fast på relativt store Antara. 

Antara har aldri vært noen stor suksess i Norge, men litt tidligere i år kom det en oppdatert utgave. 
Fortsatt snakker vi om en ganske røslig bil, med 460 centimeter i lengden og 176 centimeter i høyden. 
Egenvekten på 1.861 kilo er også godt over nivået til de mer kompakte folke-SUVene. 

Her ser du test av forgjengeren. 

Antara er fortsatt en bil som til en viss grad preges av å ikke være 100 prosent europeisk i sin opprinnelse. 
Derfor er det ingen overraskelse at den heller ikke er skreddersydd for det norske avgiftssystemet. 
Den norske importøren markedsfører to varianter, begge med en 2,2-liters dieselmotor på 163 hester og med Cosmo utstyrsnivå. 
Forskjellen er bare girkassen. 

Avgiftstaper 

Vi har kjørt versjonen med en sekstrinns automatkasse. 
Den koster fra 489.000 kroner (2011-pris). 
Av denne summen er nesten 300.000 kroner avgifter. 
Med manuelt gir koster den fra 429.000, altså en forskjell på solide 60.000 kroner. 

Ny drivlinje 

Motoren og girkassen er ny fra forrige utgave, og det har gjort bilen godt. 
163 hester og 350 newtonmeter er nok til å gjøre kjøreopplevelsen uanstrengt og komfortabel. 
Den er ikke råsprek, men oppleves som passe sterk for biltypen. 
Automatkassen er innrettet for komfort og er ganske mykt satt opp uten noen veldig direkte følelse. 
Selv når du girer manuelt, lever den litt sitt eget liv når du gir på. 

0-100 går på 9,9 med manuelt gir (tall for automat er ikke oppgitt). 
Det viktigste er at ytelsene oppleves helt kurante i praksis. 
Verre er det med forbruket som i følge de offisielle tallene er 0,78 liter, med 205 gram CO2 i tilhørende utslipp. 
Det er ikke imponerende tall i dag, og vi opplevde også i praksis at den brukte vel mye. 

SUV på godt og vondt 

Antara er en klassisk SUV kjøremessig, på godt og vondt. 
De som likte det slik SUVene var for noen år siden, og som syns de moderne små-SUVene blir for pinglete og softe, vil trives i Antara. 
Du sitter nemlig skikkelig høyt, og bilen kjennes stor, tung og robust på veien. 
Dette underbygges av drivlinjen, det store rattet og firehjulsdriften. 
Antara føles verken sportslig eller spesielt smidig, men det er noe med den klassiske SUV-følelsen som tiltaler en del – og som har blitt litt borte i mange av konkurrentene de senere årene. 

Trygge kjøreegenskaper 

Firehjulsdriften fungerer kjapt og effektivt og gjør at du kommer deg frem stort sett der du vil, i tillegg til å spe på med litt kjøreglede på glatta. 
Styrefølelsen og styrepresisjonen oppleves ikke som i de beste SUVene i dag, men Antara er såpass stramt satt opp at den beholder kontrollen ganske fint når du presser den litt i svinger med godt grep. 
Her er det verken plagsomt med krengning eller over- eller understyring. 

Kjøreegenskapene er med andre ord trygge og forutsigbare, og det finnes helt klart SUVer som strever mer under slikt press enn Antara gjør. 
Ulempen med den fine kroppskontrollen er at fjæringsoppsettet ikke gir all verdens til fjæringskomfort over skarpere ujevnheter. 
Dette er også slikt som var mer utpreget i SUVer for noen få år tilbake. 
Ellers er komforten rimelig god, spesielt på fine veier i litt høyere hastigheter. 
Støynivået er stort sett behagelig. 

Plass og kvalitetsfølelse 

Følelsen av at Antara ikke er helt "up to date" kommer også snikende innvendig. 
Foran sitter man godt, men kvalitetsfølelsen er ikke noe særlig å skryte av. 
Både materialkvalitet og design er langt mer tiltalende både i Astra og Insignia, til sammenligning. 

Baksetet er relativt romslig, så voksne personer vil ikke få problemer her. 
I tillegg er gulvet flatt i hele bredden, noe som gjør det enkelt å forflytte seg sideveis i baksetet, og som dessuten gir bedre beinplass for den i midten. 

Lite bagasjerom 

Den store skuffelsen er imidlertid bagasjerommet. 
370 liter måler det, og det oppleves ganske begrenset uansett hvordan man ser på det. 
Riktignok er det en del lagringsplass under gulvet, men den er vanskelig å utnytte til større gjenstander. 
Astra stasjonsvogn sluker eksempelvis betydelig mer. 

Halvhjertet 

Alt i alt kommer vi ikke unna følelsen av at Antara er et litt halvhjertet forsøk fra Opel. 
Modeller som Insignia, Astra og Zafira viser oss at de kan bedre på nesten alle områder. 
Når prisen i tillegg er såpass stiv, riktignok hovedsakelig på grunn av avgiftene og med brukbart med utstyr, ville vi anbefalt Opel-interessenter å kikke nærmere på eksempelvis Insignia med firehjulsdrift. 
Det er en langt bedre bil. 

En viss sjarm 

Når det er sagt, har Antara definitivt fortsatt en viss sjarm for de som foretrekker den klassiske, ruvende SUV-følelsen. 
Og den er klart forbedret fra forrige utgave. 
Effektiv firehjulsdrift og trygge kjøreegenskaper trekker også opp. 

Mer fornuftige alternativer 

Men dette er ikke den mest fornuftige bilen du kan kjøpe for snaut en halv million kroner, og det er det vårt litt strenge terningkast er basert på. 
Om det er SUV du vil ha, anbefaler vi heller eksempelvis Mitsubishi Outlander eller Volkswagen Tiguan. 
Dette er kanskje ikke biler som gir en like utpreget og klassisk SUV-følelse, men de er klart mer fornuftige. 
Subaru Forester med dieselmotor er også at alternativ om du er ute etter litt mer plass enn de minste i klassen byr på. 

Dersom du likevel vil ha Antara, ville vi vurdert å spare 60.000 kroner på å kjøpe manuelt gir. 
Det gir også bedre ytelser og forbrukstall. 
