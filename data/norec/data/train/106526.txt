Janet Jackson «20 Y.O.»
(JDJ / EMI) 

Førti, men langt fra ferdig. 

«Janet Jackson er et registrert varemerke for Janet Jackson,» står det i innercoveret her. 
Sant nok. 
Hun har sin helt egen stil, selv om hun sliter med å komme opp med klassiske album for tiden. 
«20 Y.O.» marker tyveårsjubileet for samarbeidet med Jimmy Jam og Terry Lewis på hennes gjennombruddsalbum, «Control». 
Jam & Lewis er merkbart til stede også på denne platen som musikalsk starter på dansegulvet og avsluttes i soverommet. 
Tekstmessig er ikke platen bare på soverommet - det er langt under dyna i enkelte eksplisitte beskrivelser av Janets fysiske kjærlighetslengsel. 
Men det skal godt gjøres å mislike lillesøster Jackson på sitt mest sensuelle, og det er hun faktisk ganske ofte denne gangen, heldigvis! 

Anbefalt kjøp: 
«This Body», «With U» og «Enjoy». 
