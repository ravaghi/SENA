Siemens SK65
Telefoner med fullt tastatur er ikke noe nytt, og den nye Siemens SK65 er en drøm for meldingsentusiaster - men hva med alle oss andre? 

Fullstendig QWERTY-tastatur innebygd i mobiltelefon er noe flere produsenter har prøvd seg på. 
Nokia har lansert et par modeller med utbrettbart tastatur, og det finnes også noen dyre proffmobiler med tilsvarende løsning (Sony Ericsson P910 og Qtek 9090). 
Bruksområdene er logiske - det er mye enklere å skrive meldinger og e-poster, og eventuelt jobbe med notater og dokumenter, når du har et fullt tastatur tilgjengelig foran deg. 

Nå kommer Siemens på banen med en tilsvarende løsning, og selv om telefonen ser ganske rar ut, fungerer det likevel meget bra. 
Det er ingen tvil om at SK65, som telefonen heter, er en ganske stor og tung enhet i lukket modus, men vi kan forstå det, da det gjemmer seg et QWERTY-tastatur på undersiden. 

Drømmen for taste-entusiaster 

I lukket modus ser den altså ut som en helt vanlig telefon, med en relativt stor TFT-skjerm med oppløsning på 132x176 piksler og støtte for 65.000 farger. 
Nedenfor skjermen ligger det et standard talltastatur, og du kan fint bruke det til å skrive meldinger med T9-ordbok når telefonen er lukket. 
I tillegg finner vi en fireveis navigasjonsknapp og to funksjonsknapper litt ovenfor tastaturet, med andre ord er det ikke noe spesielt uvanlig eller ekstraordinært med designen her. 
Telefonen er uten tvil stilig og diskret (vi ser at den er rettet mot forretningsbrukere som ikke nødvendigvis har et ønske om å skille seg ut), men som sagt er den fysisk stor og passer ikke i hvilken som helst lomme. 

Vi er selvsagt spent på hvordan det store tastaturet fungerer. 
For å få tilgang til det, vrir vi undersiden på telefonen rundt, slik at mobilen får en form som ligner et pluss-tegn. 
Tastene kommer da frem på begge sidene av mobilen. 

Av alle QWERTY-utstyrte mobiler vi har prøvd, har SK65 det desidert beste tastaturet. 
Tastene er store og responsive, og det er lettere å trykke på dem enn på andre, tilsvarende modeller. 
Du kan bruke det vanlige talltastaturet til å taste inn tall, mens QWERTY-tastaturet inneholder bokstaver og spesialtegn. 
Norske bokstaver er også lett tilgjengelige, du må først trykke på O eller A, så trykke på ALT-tasten til den aktuelle bokstaven dukker opp. 

Telefonen fungerer altså utmerket til SMS, e-post og andre funksjoner som krever at du taster inn data. 
Men kan den gjøre noe særlig annet? 

Andre muligheter? 

SK65 er relativt godt utstyrt når det gjelder vanlige telefonfunksjoner. 
Den støtter triband, MMS, Bluetooth, GPRS, har mange nyttige programmer installert og typiske muligheter som vekkerklokke, kalender og lydopptaker. 
Den gjør altså jobben sin som en telefon for den jevne bruker, og også for de mer profesjonelle, takket være e-post-muligheter og Bluetooth. 

En av de mer omtalte funksjonene til SK65 er støtte for Blackberry "alltid på" e-post-løsning, som lar deg få tilgang til e-posten din rett fra luften, uten at du trenger å logge deg inn og laste ned meldingene. 
Du blir automatisk varslet når nye meldinger ankommer. 
Men dessverre - vår testtelefon har ikke denne funksjonen installert, og dermed fikk vi ikke mulighet til å prøve dette. 

Vi legger merke til at telefonen mangler kamera, noe som jo er ganske uvanlig i disse dager. 
Vi sier ikke at det nødvendigvis er en dårlig ting, det finnes tross alt mange brukere som ikke har behov for kamerafunksjonalitet. 
Men for de som ønsker en meldingstelefon med kameramulighet er i hvert fall ikke denne et aktuelt valg. 

Brukeropplevelsen er ikke dramatisk forskjellig fra andre nyere Siemens-telefoner, da menysystemet er omtrent identisk med det vi har sett fra produsenten i det siste. 
Altså lett å orientere seg i, og heldigvis er også telefonen rask og responsiv. 

SK65 er altså en telefon rettet mot en ganske begrenset kundegruppe. 
Du må være ekstremt avhengig av rask inntastning av tekst, og samtidig ikke ha behov for noen form for multimediafunksjonalitet som kamera eller MP3-avspilling for å nyte denne mobilen. 
Vi kan tenke oss at det finnes businessbrukere som føler at dette er midt i blinken for dem - men vi tror nok ikke at SK65 blir en storselger for massene. 
