Best i luksusklassen
Se hvilke to radioer som er best om du er villig til å bruke litt ekstra på ny Dab-radio: 

Geneva Sound Touring L 

Storebroren til Geneva S bringer tilbake hyggelige minner om reiseradioene vi husker fra 1970-tallet, slik som Tandbergs klassiske TP41. 
Her kan du spille riktig høyt uten at verken høyttaler eller forsterker får pustevansker. 
Med Bluetooth og Tidal HiFi har vi en ordentlig feststund, og DAB-kanaler som NRK Jazz og NRK Klassisk ytes full rettferdighet. 

Geneva har kuttet ut både fargeskjerm, nettradio og flerromsbruk, og har rett og slett laget en knallgod radio som er enkel å bruke til daglig. 
I tillegg har radioen innebygd batteri, slik at den kan være med ut på terrassen. 

Ruark Audio R1 MKIII 

Ruark er et britisk spesialist-merke som faktisk lager moderne utgaver av radiokabinetter folk brukte på 1950-tallet. 
De liker også å kjæle for lyden, noe denne MKIII-utgaven av deres bordradio R1 vitner om. 
Her er det kontrollert bass uten overdrivelser og en forfinet lyd som lar deg nyte nyansene i musikken. 
Byggekvaliteten er tillitvekkende. 

Vi er likevel ikke helt fornøyd med brukervennligheten. 
Vi hadde foretrukket dedikerte programknapper framfor piltaster og velgerknapp. 
