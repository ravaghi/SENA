Resident Evil:Afterlife 3D 

Trenger litt mer trøkk og spenning. 

Resident Evil: 
Afterlife 3D er den fjerde filmen i serien, og er regissert av mannen bak eneren, Paul W.S. Anderson. 
Han har i tillegg stått bak filmer som Mortal Kombat, AVP: 
Alien vs. Predator og Death Race. 

Dette virker kanskje ikke særlig betryggende, og jeg kan bekrefte at kongen av middelmådighet slår til igjen! 

Resident Evil: 
Afterlife 3D er kanskje ingen katastrofe, men innfrir heller ikke det potensialet en slik sjangerfilm har. 
Den har noen kule scener, men blir for kald og klinisk til at jeg lar meg rive med. 

Zombiefritt fengsel 

Resident Evil-filmene følger Alice (Milla Jovovich) på hennes ferd gjennom en verden full av zombier, skapt av T-viruset fra slemme Umbrella Corporation. 

Hun finner en gruppe overlevende i et zombiefritt fengsel i Los Angeles, og slutter seg til dem for at de sammen skal lete etter det, visstnok, virusløse fristedet Arcadia. 

Men zombiene er på vei inn bak murene. 

Deilig postapokalyptisk 

Jeg liker filmens utseende. 
Paul W.S. Anderson har et godt øye for bruk av visuelle effekter, og i denne filmen får vi mange kule sekvenser der han viser stor oppfinnsomhet. 

Det ser ekstra bra ut i 3D, spesielt i en vannrik scene fra et dusjrom, der figurene beveger seg bak dråpene i slow motion. 

Monstereffektene har en tendens til å se i overkant digitale ut, men miljøet mennesker og zombier beveger seg i, er deilig postapokalyptisk. 

Ikke fare eller ubehag 

Så det er ikke det visuelle det skorter på, det er Andersons fortellerevne. 
Det er riktignok ikke mye til historie her i utgangspunktet, men det som er av spenningselementer håndteres ikke godt nok. 

Anderson greier ikke å skape en følelse av fare og ubehag, samme hvor mye figurene sniker seg rundt i mørke ganger. 

Nakkehårene reiser seg ikke. 
Det går ikke kaldt nedover ryggen. 
Jeg sitter ikke ytterst på setet. 

Trenger mer spenning 

Heller ikke denne filmen har en endelig avslutning. 
Det loves mer i rulleteksten. 

Og jeg trekker på skuldrene og tenker at jeg sikkert ikke dør av å se en til. 
Milla Jovovich er jo en tøff actionhelt, og universet lar seg nok utforske mer. 

Men jeg trenger litt mer trøkk og spenning enn det Resident Evil: 
Afterlife 3D er i stand til å gi meg. 
