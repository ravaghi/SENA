Spillanmeldelse:«How to train your dragon» 

«How to train your dragon» er et morsomt, stemningsfullt og utfordrende spill for barn i flere aldre og av begge kjønn. 

Jeg gjentar til det kjedsommelige: 
Jeg er skeptisk til spill som lages i kjølvannet av storfilmer. 

Dette spillet er et samarbeid mellom Dreamworks og Activision i forbindelse med filmen «Dragetreneren». 
Heldigvis trenger jeg ikke å gjenta meg til det kjedsommelige, om at spillet bare er en dårlig forlengelse av filmen. 

Bevis: 
Jeg har ikke sett filmen og storkoste meg med spillet. 
Det står altså meget støtt på egne dragebein. 

Spillet foregår på øya «Island of Berk», som hovedsakelig består av villmark, et treningsområde og en kamparena. 
Du kan velge om du vil være vikingjenta Astrid eller vikinggutten Hiccup, som skal jobbe for å bli den ultimate dragetrener. 

Du begynner med en drage, som du kan skape akkurat slik du vil, både når det gjelder utseende og personlighet. 
Etter hvert som du trener dragen får den bedre fart, styrke og andre positive egenskaper. 
Dette kommer godt med når den skal ut i kamp med andre drager. 

Som i de fleste andre dyrepasser-spill må du også sørge for at dragens behov til enhver tid er dekket, for eksempel at den får nok søvn og pleie hvis den blir syk. 
Etter hvert kan du også skaffe deg flere drager som du kan trene. 

Men det er ikke bare trening og slåssing du skal fordrive tiden med. 
Spillet er også lagt opp slik at der er utviklende for de små grå. 

For å være med i turneringer må du oppsøke og snakke med mennesker i byen, som gir deg ulike oppgaver du skal løse. 
Det er også fem ulike minispill du kan bryne deg på, som blant annet stimulerer hukommelsen og den logiske sansen. 
Dragene dine kan også bli stjålet, og da må du jobbe for å få dem tilbake igjen. 

Som du sikkert har skjønt, er spillet langt fra så søtt som andre dyrespill for barn. 
I tillegg er spillbarheten enkel og god. 
Det egner seg for barn i flere aldersgrupper og av begge kjønn. 

Det store aberet er at verken tekst eller tale er på norsk. 
Dermed blir det vanskelig for de minste. 
Men det kan kanskje være en unnskyldning for å spille sammen med barna, for dette er garantert noe dere foreldre vil synes er morsomt også. 

En annen morsom mulighet er at dere kan spille drageturneringer mot hverandre. 
Ikke det dummeste man kan fordrive tiden med en lørdagskveld. 
Slåsskampene er heller ikke blodige eller brutale på noen måte. 

I det hele tatt mestrer spillet å være spennende og underholdende uten å være skummelt eller voldelig. 
Er det dét man kaller det ideelle familiespill? 

PS: PS3-versjonen er testet. 
Spillet er også ute på Xbox 360 og Wii. 
