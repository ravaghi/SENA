Per Gessle:Andre del av reisebrevet 

Åtte nye Nashville-sanger fra Gessle, like melodiøse som vanlig. 

Per Gessle: 
"En vacker dag" (Space Station 12/BMG) 

I mai ga Per Gessle ut "En vacker natt", og her er den varslede oppfølgeren "En vacker dag". 
Med åtte spor på hver plate kunne han skviset det hele inn på én cd, men det funker greit på denne måten også. 
Du legger mer merke til hver enkelt sang når det ikke blir så mange av dem. 

Han åpner med nanana-nynning i tittellåten, en nostalgisk sang av godt, gammelt Gessle-merke. 
Samtidig kunne den tippet over i det platte, men Gessle har dratt til Nashville. 
Der har han gått i studio med musikere som jobber med folk som Willie Nelson, Alison Krauss, Dwight Yoakam, Dolly Parton og Linda Ronstadt. 
Hør felespillet mot slutten av sangen. 

Forrige plate ble løftet av noen flotte duetter, og nå følger han opp med John Holm på "Det är vi tillsammans". 
Holm har rukket å bli 69, men har fortsatt en flott stemme. 
Jentekoret gjør det ikke dårligere. 

Selv er Gessle 58 år, med Roxette og Gyllene Tider på cv-en. 
Som soloartist er han mer intim, som i kjærlighetsduetten "Känns som första gången" med Linnea Henriksson. 

Han øker tempoet på "Trodde inte mina ögon", en sang mer for dansegulvet enn for sofakroken. 
"Parentes" brenner først sakte, før den tar full fyr. 
Orgel, strykere, koring og det hele. 

Gessle reiste til countryhovedstaden med et knippe akustiske demoer og stolte på at Nashville-klanen tok seg av arrangement og produksjon. 
Det har gått utmerket, som i "Känn dej som hemma" der tangentene, bassen, fela og noe som ligner en munnharpe faller på plass. 
Dette er musikere som er i stand til å få skitt til å skinne, uten sammenligning for øvrig. 

Du kan mene hva du vil om Gessle, men han har en egen sans for melodier. 
Han understreker poenget med friske "Ge allt du kan" og feelgood-visen "Fyrklöver" med Helena Josefsson. 

Beste spor: 
"Det är vi tillsammans", "Känn dej som hemma", "Fyrklöver". 
