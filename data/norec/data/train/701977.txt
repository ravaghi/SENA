Fantastisk i en halvtime
Det begynner så bra at det er nødt til å gå nedover. 

Komedien «Ghost town» starter med at Greg Kinnear snakker i telefonen om elskerinnen sin, og så får han nesten enn allværsmaskin i hodet og blir spøkelse. 
Kona hans spilles av Téa Leoni, som kanskje er den vittigste nevrotikeren vest for Kristoffer Joner. 
Og dessuten er «Office»-kultfiguren Ricky Gervais en trist og uforløst tannlege. 
Han går stort sett hjem og løser kryssord med den arrogante forakt for trivsel som bare kryssord-løsere kan få til (Jeg har ikke problemer med folkemasser. 
Det er individene i folkemassene jeg ikke liker). 

Så blir tannlegen operert for en rumpeting, men fordi anestesilegen gjør sin siste tabbe på det sykehuset, dør han i sju minutter, og da han våkner, kan han kommunisere med spøkelser. 
Slik skjer det at han blir belemra med Kinnear og alle andre meddelsomme fantomer i New York. 
Som zombier i en splatterfilm følger de etter den sosialt sky mannen hvor han enn går. 

«Ghost town» er umenneskelig vittig i en halv time. 
Blant annet er den litt sarte Gervais' samtale med solbrun lege (Kristen Wiig) ett av høydepunktene denne uka. 
Etter hvert tvinger Kinnear den sjokkskadde tannlegen med på et komplott mot enka, og så følger forelskelse og misforståelse og forsoning i et skuffende lysløype-kjør som likner alt for mye på filmer som ingen av oss liker. 

Men dere kan jo laste ned den første halvtimen. 
