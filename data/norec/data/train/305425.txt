Bleik film om barsk forfatter
Filmen gir et litt for retusjert portett av Colette. 

FILM: 
Sidonie-Gabrielle Colette (1873-1954) var en av Frankrikes mest leste forfattere, med mer enn 30 romaner og novellesamlinger på samvittigheten. 
Kjent bare som Colette, bar hun en aura av skandaler rundt sitt liv og virke. 

Wash Westmorelands biografiske film «Colette» klarer aldri å komme skikkelig under huden på den fascinerende forfatteren. 
Til det blir den altfor episodisk og springende, der den spenner over 20 år av hennes liv i Paris rundt forrige århundreskifte. 
Keira Knightley er som vanlig strålende vakker i tittelrollen, men manuset levner lite psykologisk dybde til denne helt spesielle karakteren. 

Sex og rus 

Den virkelige Colette var både journalist og varietéartist i tillegg til forfatter. 
Hun vanket i et miljø preget av diverse rusmidler og løssluppen sex med partnere av begge kjønn. 
Filmen gir et snillere bilde av omgivelsene, den blir mer av et klassisk kostymedrama fra La Belle Epoque. 

Men den er tro mot den underliggende historien om Colettes ekteskap med forfatteren Henry «Willy» Gauthier-Villars (Dominic West). 
Han drev en slags forfatterfabrikk av underbetalte skribenter som skrev under pseudonymet Willy. 
Da han oppdaget Colettes talent, fikk han henne til å skrive en bok om ungjenta Claudine, delvis basert på hennes egen oppvekst. 
Boka ble en umiddelbar suksess, og Willy låste henne bokstavelig talt inne for å skrive tre oppfølgere, som alle ble utgitt i Willys navn. 

Missy 

Samlivet mellom de to ble gradvis mer turbulent. 
På et tidspunkt hadde de begge samme elskerinne (Eleanor Tomlinson). 
I møtet med den androgyne adelskvinnen Mathilde «Missy» de Morny (Denise Gough), som Colette skal innlede et langvarig lesbisk forhold til, starter hun kampen for å gjenerobre sitt forfatternavn. 

Keira Knightley balanserer fint utviklingen fra landsens uskyld til selvsikker gjest i de parisiske salonger. 
Men historiens mørkere undertoner når aldri opp til overflaten i filmen. 
