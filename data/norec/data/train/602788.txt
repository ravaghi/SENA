Fifty Shades:Antiklimaks 

Takk for alt, Anastasia og Christian. 
Det har vært en pine. 

DRAMA/ROMANTIKK 

"Fifty Shades Freed" 

USA 2018 

Regi: 
James Foley 

Manus: E.L. James 

Skuespillere: 
Dakota Johnson, Jamie Dornan, Rita Ora, Luke Grimes 

Musikk: 
Danny Elfman 

Aldersgrense: 
15 år 

"Fifty Shades Freed" tar opp tråden der "Fifty Shades Darker" slapp den i fjor: med at go'-jenta Anastasia (Dakota Johnson) og den superrike S&M-entusiasten Christian (Jamie Dornan) gifter seg. 
Alt ligger til rette for et liv i ubegrenset luksus – disse filmene er like mye forbrukerpornografi som noe annet – med plenty kinky sex attåt. 
Eneste mulige skår i gleden måtte være at Anastasias gamle sjef stadig er like oppsatt på å drepe de to. 

Det beste med "Fifty Shades of Grey"-filmene er og blir de søte hovedrolleinnehaverne. 
Ellers lider trilogiens siste under akkurat de samme svakhetene som de to første: et plott som kunne ha vært løftet fra en hvilken som helst såpeopera, romantiske opptrinn som er så cheesy at de påkaller fnising, sexscener som er alt for kliniske til å oppleves, vel, sexy. 

Når en ukebladfantasi med sadomasochistisk tilsnitt blir et så stort fenomen som "Fifty Shades of Grey" har blitt, sier det sikkert mye om hva slags dunkle drifter som skjuler seg i vår kollektive underbevissthet akkurat nå. 
Først og fremst sier det likevel at mange ikke ville ha kjent igjen en møkkafilm om den så ga dem ris på stumpen. 
