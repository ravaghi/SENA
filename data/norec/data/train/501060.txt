Farlig lovende
Bejublet osing gjør det vanskelig for seg selv. 

Aurora Aksnes fikk sitt første gjennombrudd som låtskriver og vokalist da «Puppets» ble den mest spilte låten på NRK Urørt sent i 2012. 
Men det er først i år at brikkene for alvor har begynt å falle på plass med Bylarm, Hovefestivalen og Øyafestivalen. 

Når hun nå lanseres i USA og i Europa er det med en svært sterk og markant singel. 
«Under Stars» er vaskeekte scandinavian cool. 
Den kjølige synthen, den elegante fraseringen, den tunge bassen, den umiddelbare melodilinjen, den naivistiske, men samtidig mørke teksten — alle elementene er her. 

Auroras uttrykk er forutsigbart, men perfeksjonert. 
Låten dyrker motpolene: 
Aksnes’ fokuserte vokal kontrasteres av drømmende korsang, og det kompakte synthteppet veies opp av florlette lydkutt. 

De første tekstlinjene leveres nesten forsiktig. 
Aurora beveger seg mykt mellom sine lyseste toner, før hun plutselig slår om til en langt mer myndig og direkte stil drøye halvminuttet ut i låten. 

Gjennom hele låten veksler hun mellom disse ytterpunktene, men det føles aldri påtatt eller malplassert. 

Mange nye, norske popvokalister havner ofte i én av to kategorier: 
Enten låser de seg til et bestemt uttrykk i håp om å skape en gjenkjennelig stil og ender opp med et forglemmelig uttrykk, eller så tøyer de stemmene sine til det ekstreme for å imponere og ender opp med å sprike så mye i uttrykket at de mister helheten og melodiøsiteten fullstendig av syne. 

Det beste med Aurora er at hun våger å bruke hele registeret sitt, samtidig som hun holder akkurat nok igjen til at hun har full kontroll. 
At en så ung vokalist holder et så høyt nivå så tidlig i karrieren, er mildt sagt uvanlig. 

«Under Stars» er en uhyre lovende låt, men det betyr ikke at den gjør alt riktig. 
For eksempel har den et temmelig repetitivt mellomparti, og låten kunne med fordel vært utviklet videre med flere nyanser av grunntemaet. 
Særlig eventyrlysten og leken kan den heller ikke sies å være, men låtens meditative, seriøse kvaliteter henger til gjengjeld tett sammen med den alvorlige tekstmaterien. 

Låten ligger også lovlig tett opptil det arketypiske, moderne skandinaviske poputtrykket. 
Men det at Aksnes behersker en bestemt sjanger kan like gjerne være en styrke. 

Foreløpig er det usikkert om «Under Stars» i det hele tatt vil ende opp på debutalbumet, men som en forsmak på det som skal komme gjør den jobben og vel så det. 

Aurora Aksnes har alt som skal til for å bli den naturlige referansen for morgendagens norske popmusikk. 
En bedre - og vanskeligere - start kan man neppe få. 
