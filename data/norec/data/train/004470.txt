Taken 3
Hevngjerrig gammel gubbe ødelegger Los Angeles for millioner av dollar. 

Gamle gubber er de regjerende actionstjernene om dagen. 
Liam Neesons karriere fikk en helt ny vending og en ny opptur med Taken-filmene. 
I Taken 3 kaster han seg, med raspende whiskyrøst, inn i nok en heidundrende ødeleggelsesfest. 

Etter at han reddet datteren og familien, ved å ødelegge verdier for millioner i både Paris (Taken) og Budapest Istanbul (Taken 2), er det nå den vestamerikanske metropolen Los Angeles som står til disposisjon. 

Ikke uten min ... ekskone? 

Leonore (Famke Janssen) blir funnet død på soverommet til eksmannen Bryan Mills (Neeson). 
Politiet tror han står bak, men datteren og gamle venner tror noe annet. 
Bryan er en mester i å komme seg ut av kinkige situasjoner, selv når det er lovens lange arm som forsøker å fakke ham. 
Tilliten til de blåkledde er med andre ord helt på bunn. 

For å finne svarene, og ekskonas drapsmann, må han være på frifot en liten stund til. 
Kun slik kan han renvaske sitt navn. 
Dermed er det Mills som blir jaktet på, og ikke han som jakter andre, i Taken 3. 

Filmen har med andre ord en annen vri på historien enn de to foregående filmene, hvor det å redde datteren var det viktigste. 
At ingen skulle bli «tatt» var et kriterium for at Neeson sa ja til å gjenta rollen som Mills for tredje gang, i tillegg til de godt og vel 150 millioner kronene han får for jobben. 

Denne nye retningen bidrar til at den tredje filmen er både rotete og uklar, den vet ikke helt hva den vil og hvem som egentlig skal jaktes på, og blir til slutt en anonym actionfilm. 

Roter til rollefigurene 

Neeson spiller vekselvis gubbe-som-bare-vil-være-bestefar og beinhard-kampsport-ekspert. 
Også Forest Whitaker, i rollen som politietterforsker Franck Dotzler er ikke helt sikker på hva han skal være. 

Dotzler smiler ofte når han tenker over all skaden Mills har gjort på Los Angeles. 
Samtidig som han tvinner et strikk og en sjakkbrikke mellom fingrene. 
Er han et hard purk som står på lovens knallharde ufravikelige justis eller en politimann som ser fordelen av å ha en rabiat eksagent på rømmen i Los Angeles? 
Ikke godt å vite, ei heller for Whittaker. 

Effektiv action uten retning 

Regissør Olivier Megaton er ikke god til å skildre dype filmfigurer, men han banker gjennom effektive actionsekvenser slik han har gjort i Transporter 3, Colombiana og Taken 2. 

Og det er jo tross alt det en film som Taken 3 skal levere; god action. 
Heldigvis er tempoet høyt når det kommer til dette. 

Men som en siste film i en serie, med tydelige kjennemerker, er Taken 3 en nedtur. 
Actionsekvensene holder underholdningsnivået på et akseptabelt nivå, men regiarbeidet, skuespillet og manuset inneholder ikke kvalitetene som kunne løftet Bryan Mills til en moderne kultklassiker. 

Hvilken Liam Neeson-film er din favoritt? 
Del dine synspunkter i kommentarfeltet under. 
