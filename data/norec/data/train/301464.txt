Han er fremdeles rasende uten grunn
Emopoeten Conor «Bright Eyes» Oberst. 

ALBUM: 
Å se verden gå bananas av det 13 år gamle internettfenomenet Greyson Chance og hans versjon av Lady Gagas «Paparazzi», tvang denne anmelder til å minnes hva Conor Oberst i Bright Eyes faktisk skrev selv da han var like gammel. 

Det er nemlig ikke ofte at en artist er på sitt beste og mest fascinerende som 13-åring. 

Emopoet 
Men de som har hørt kassettene unge Conor Oberst lagde da han var purung tenåring, bør kunne skrive under på at det er fullt mulig for musikere å være på sitt mest begavede før fylte 22 år. 

Det var derfor en ganske stor opptur da den nå 30 år gamle emopoeten proklamerte følgende tekstlinje i Bright Eyes-singelen «Shell Games» før jul: 
«I'm still angry with no reason to be». 

Håp For - det er når Conor Oberst har vært minst subtil i raseriutbruddene sine, eksemplifisert av Bush-tiraden «Let's Not Shit Ourselves (To Love and Be Loved)» fra den glitrende 2002-skiva «Lifted», at han har vært på sitt mest vellykkede. 

På sitt syvende studioalbum under Bright Eyes-navnet er Oberst ofte tilbake på dette låtskrivernivået - samtidig som han er enda mer tilgjengelig enn han var på countryflørten «I'm Wide Awake, It's Morning». 

For ti år siden kunne Conor Oberst overbevist hvem som helst om at dommedag var nær. 
På «The People's Key» gir han oss håp i tillegg. 
