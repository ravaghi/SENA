Ny generasjon, gamle skavanker
Med kraften til Xbox 360 i ryggen forventet jeg mye av «FIFA 07». 
Men et generasjonsskifte er tydeligvis ikke så enkelt. 

For Electronic Arts har faktisk klart å levere et spill som etter min mening er betydelig dårligere enn den oppløftende versjonen som nylig kom ut til (blant annet) PS2. 

Spesielt overrasket burde man kanskje ikke være - jeg visste på forhånd at spillet angivelig var bygget opp fra bunnen av og derfor ville være veldig annerledes enn navnebroren på andre konsoller. 

Av erfaring vet jeg at «revolusjonerende nyskapninger» sjelden kommer uten barnesykdommer. 
Det har heller ikke hjulpet at byggherrene tydeligvis har hatt hastverk med å rekke julehandelen. 

For det er en strippet versjon du får hvis du investerer i «FIFA 07» til Xbox 360. 

En av de store styrkene til spillserien har vært alle lisensene og muligheten til å spille med svært mange forskjellige klubber med riktige navn og detaljer. 
På Xbox 360-utgaven må du nøye deg med bare seks ligaer. 
Blant annet er den norske eliteserien fraværende. 

Noe av årsaken til at bredden ikke er særlig imponerende er trolig at spillerprofilene inneholder mer informasjon og statistikk som også skal implementeres i kampene. 
Det har tydeligvis blitt for tidkrevende. 
For øvrig er det mye god statistikk å fordype seg i for den som er glad i den slags. 

Uansett - det som skjer ute på banen er naturlig nok viktig i et fotballspill. 
Rent visuelt er «FIFA 07» som vanlig bra, men grafikken har da heller ikke vært noe problem tidligere. 
Dessuten hadde jeg faktisk forventet at det skulle være enda bedre å se på enn dette. 

Hvor ballen spretter og hva som skjer foran målene er mindre forutsigbart enn noen gang, og det er jo naturlig nok positivt at man sjelden ser to like scoringer. 
Sånn sett gir «FIFA 07» forhåpninger om at fremtidige utgaver blir langt bedre enn denne. 

Da er kanskje også den kunstige intelligensen til med- og motspillere også forbedret. 
Nå synes jeg bevegelser og samhandling ser litt for dumt ut ved flere anledninger. 

En annen ting som er fraværende i forhold til PS2-utgaven er fintesystemet. 
På Xbox 360 må man utrolig nok nøye seg med enkle vendinger og bråstopp for å finte ut motstanderen. 
Kan være vel så effektiv, men når man har spilt en stund og leter etter nye utfordringer blir mangelen på ferdighetsutfoldelse prekær. 

For all del 
- «FIFA 07» er absolutt spillbart, men det blir stående i en ganske så grell kontrast til bedre alternativer. 
Min konklusjon er at hvis du skal skaffe deg et «FIFA»-spill i høst og har både PS2 og Xbox 360, lar du den nye generasjonen hvile. 

I alle fall fram til neste utgivelse. 
