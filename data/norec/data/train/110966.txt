Spillanmeldelse:«Nintendogs + Cats» 

(VG Nett) 
«Nintendogs + Cats» er så levende, søtt og realistisk, at det nesten er bedre enn å ha et ekte kjæledyr. 

3DS er som skapt for spill som dette - konsollen gir «Nintendogs + Cats» en virkelighetstro, estetisk og levende ramme. 
3D-effekten gir dybde og romfølelse; selv om du stirrer på en liten skjerm, føles det ut som om du boltrer deg i en diger park. 
Det er også enkelt å ta søte øyeblikksbilder av dyrene underveis, ved å trykke på L eller R. 

I tillegg er de små krabatene utrolig naturtro. 
Å leke og gå tur med den firbeinte føles omtrent som å gå tur med en hund i virkeligheten. 
Bevegelsene, utseendet og lydene er utrolig godt laget. 
Det samme er oppførselen når den møter et annet dyr eller du finner frem en leke. 

I tillegg til å gå tur, kan du pynte vennen din med alskens hatter og halsbånd, og delta i utstillinger og konkurranser. 
Spillet er også intelligent. 
Dyret ditt kjenner deg igjen og slikker deg i ansiktet når du beveger ansiktet mot skjermen, og kommer etter hvert raskere når du roper. 
Den vil også respondere bedre på innlæring av triks når den kjenner deg bedre. 

Og tro meg: 
Du blir glad i den lille krabaten. 
Jeg får i alle fall dårlig samvittighet når han ligger der og ynker seg etter et kjøttbein, eller det er lenge siden sist han fikk seg en tur. 

På den andre siden: 
Jeg slipper å fly ut på holka i mørket når han er tissetrengt. 
Med andre ord: 
Dette er nesten bedre enn ekte vare. 

Kattene føles litt overflødige. 
De er naturlig nok mer reserverte av natur. 
I virkeligheten kan det funke fint - en katt som kommer og koser med deg innimellom, og andre ganger bare vil være i fred. 

Men når du sitter foran DS-en vil du egentlig bare leke med den nye virtuelle vennen din. 
Og da kan det føles litt sårt og meningsløst med en arrogant katt som bare vil slikke potene sine. 

PS: 
I salg fra fredag 25. mars. 

NINTENDOGS + CATS Plattform: 
3DS Genre: 
Simulasjon Alder: 3 Utvikler: 
Nintendo Utgiver: 
Nintendo 
Mer info 
