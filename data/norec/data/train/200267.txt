TEST:Logitech Ultrathin Keyboard Cover 

Kombinert tastatur og solid deksel til iPad. 
Det må vel være en perfekt match for deg som skriver lange og sinte debattinnlegg? 

Logitech har vært gode til å tilby tilbehør til iPad, og trofaste lesere har sett flere tester av deres tastaturløsninger tidligere. 

Dagens testobjekt er rett og slett den nye versjonen av Keyboard Case-versjonen som kom i fjor, og hovedspørsmålet er egentlig hva som skiller de to. 

Kombinert deksel og tastatur 

Fellesnevneren er at aluminiumsdekselet beskytter iPaden når den ikke er i bruk, og at den har et innebygget trådløst tastatur. 

Den viktigste forskjellen er at forgjengeren kun passer til iPad 2, mens dagens testobjekt også skal fungere på den siste iPaden - eller iPad 3 om du vil. 

I dette ligger også at formfaktoren er noe forandret. 

For der du på Keyboard Case plasserer iPaden nedi tastatur-trauet under transport, så ligger iPaden her i stedet på toppen. 
Det høres kanskje litt vaklevorent ut, men løsningen fungerer etter vår oppfatning godt. 

Logitech har nemlig utstyrt coveret med et magnetfeste, som dermed fungerer etter samme prinsipp som Apples smartcover. 
I tillegg til at aluminiumsdekselet beskytter skjermen på iPaden, vil nettbrettet også slå seg automatisk av eller på når du tar det på eller av. 

Vår oppfatning er at dette virker både smart og solid, selv om vi ideelt skulle ønsket at magnetene hadde vært enda kraftigere: 

Magnetene gjør nemlig en fin jobb med å trekke iPaden og dekselet sammen, men hvis du kun holder fast i iPaden kan det hende at tastaturet løsner i utstrakt stilling. 

Aluminiumsdekslet veier forøvrig 334 gram alene, og med den siste iPaden på plass ble totalvekten på 991 gram. 
Et standard iPad smart-cover veier til sammenligning 137 gram. 

Svært praktisk i bruk 

Når du skal skrive plasserer du iPaden i en renne, og du velger selv om du vil plassere den på høykant, eller i landskapsmodus. 

Det er imidlertid det siste som fungerer best, og da kommer det også et klikk når du setter iPaden på plass: 
I landskapsmodus blir nemlig iPaden holdt fast via nok et magnetsystem. 

Dekselet gjør dermed også jobben som stativ for deg som ofte ser film på farten, det siste er kanskje spesielt praktisk for deg som reiser mye med fly. 

Tilkoblingen skjer med Bluetooth, og parringsleken gikk som en drøm. 
Det er en tast for tilkobling og en for strøm/av på. 
Batteriet er oppladbart, men ikke utskiftbart. 

Batteriet har forøvrig en oppgitt varighet på hele seks måneder når det er fulladet, og tallene skal gjelde ved to timers daglig bruk. 
Tastaturet lades via en vanlig mini-USB-tilkobling, og en kort kabel følger med. 

Godt tastatur 

Tastene er av chicklet-typen, altså lave, stort sett kvadratiske taster med avrundede hjørner, og vi synes det er godt å skrive på. 

Og det er jo også her hele nøkkelen til om du bør vurdere dette tastaturet ligger: 

Skriver du mye tekst, enten det nå er lange e-poster, sinte debattinnlegg eller lange jobbforedrag i Pages, er det nemlig ingen tvil om at det er langt mer behagelig å ha et ordentlig tastatur å forholde seg til. 

En annen fordel er at du her ser hele iPad-skjermen når du bruker tastaturet. 
Når du bruker skjermtastaturet vil jo kun den øvre delen være synlig. 

En forskjell fra forgjengeren er at Logitech har fjernet den øverste raden med spesialtaster på tastaturet. 
Det betyr også at enkelte hurtigtaster har forsvunnet, blant annet til fotoalbumet. 
Her må du altså trykke direkte på skjermen for å se bilder. 

De andre spesialfunksjonene, blant annet klipp og lim og volum, aktiveres uansett enkelt ved å holde ned FN-tasten. 
Dette er en vanesak. 

Den viktigste spesialtasten er fortsatt knappen helt til venstre, som i bunn og grunn gjør det samme som hjemknappen på iPaden: 
Den sender deg tilbake til skrivebordet om du trykker en gang, tar deg til søkesiden om du trykker flere ganger, eller gir deg en oversikt over åpne programmer på iPaden om du dobbeltklikker. 
Dette er selvforklarende. 

Det vi imidlertid savner er muligheten til å bruke tastaturets piltaster, for eksempel til å bla gjennom bildespesialer, eller til å bla opp og ned på en nettside eller i et tekstdokument. 
Dette var forøvrig heller ikke mulig på den første modellen, og er antagelig en begrensning som følger av iOS. 

Logitech Ultrathin Keyboard Cover for iPad 2/3/4 (Nordisk) 

Dommen er likevel klar: 
For deg som skriver mye på iPaden er dette et trygt og godt kjøp. 
