Lucinda Williams, «Blessed»
(Lost Highway) 

Sødmefylt, men matt. 

Du vet hva du får med en Lucinda Williams-plate, hennes blues- og countryinfluerte rockformel har knapt vært endret siden karrieretoppen «Car Wheels On A Gravel Road» (1998), men der foregående «Little Honey» (2008) avslørte en lysere, nesten lykkeligere Williams, har 58-åringen fått tilbake agget i tekstene denne gangen - toppet med en effektiv antikrigssang, «Soldier's Song» (som gjestes av Elvis Costello), som mesterlig kontrasteres tekstmessig av en soldat i kamphandling og hans datter ved leggetid hjemme i USA. 
Likevel er hennes sensuelle og sødmefylte vokal klart mattere enn tidligere, noe av eggen er borte. 
Det samme gjelder den melodiske kloen, som likevel reddes av sedvanlig fenomenalt gitarspill fra Greg Leisz. 
«Blessed» er ikke i nærheten av Lucinda Williams på sitt beste, men likevel godt over gjennomsnittet i en allerede imponerende karriere. 

BESTE LÅT: 
«Soldiers's Song» STEIN ØSTBØ 
