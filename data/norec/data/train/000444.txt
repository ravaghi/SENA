Prinsessen og frosken
Et solid fortalt eventyr med en akkurat passende happy ending. 

Walt Disney har returnert til håndtegnet animasjon for første gang siden 2004. 
Det litt paradoksale er at vi kan takke Pixar-sjef John Lasseter for det. 

Stort hjerte for håndtegnet animasjon 

Selv om han fronter vår tids ypperste 3-dimensjonale dataanimasjon, har han et stort hjerte for håndtegnet 2D-animasjon, og sparket liv i Disney Animation Studios da han ble utnevnt som kreativ sjef der. 

«Prinsessen og frosken» er en retur til den typen film Disney gjør best av alle. 
Selv om den kanskje ikke matcher gullfilmene fra 1940-, 50- og 90-tallet, er dette et solid fortalt eventyr med en akkurat passende happy ending. 

Forvandles til frosk 

Handlingen er lagt til New Orleans på 1920-tallet, og kritthvite Disney kan endelig presentere en farget hovedperson. 
Tiana drømmer om å åpne egen restaurant, men mangler penger. 
Så kommer prins Naveen av Moldonia til byen. 
En voodoomann forvandler ham til en frosk. 

Tiana kysser ham på munnen for å forvandle ham tilbake til prins, men i stedet blir hun frosk selv. 
De må rømme inn i sumpen for å finne en voodoodame som kanskje kan reversere trolldommen. 

Godt gammeldags eventyr 

Regissørene John Musker og Ron Clements, som også har skrevet manuset, vet hva som skal til for å lage en storslått animasjonsfilm. 
De har tross alt filmer som «Den Lille Havfruen» og «Aladdin» på CV'n. 

Her viser de at de fremdeles har et godt grep rundt god gammeldags eventyrfortelling, ispedd fantasifulle musikalsekvenser. 
Randy Newman har skrevet filmmusikken, som er godt inspirert av den klassiske New Orleans-jazzen fra første del av forrige århundre. 

Stemningsfull og fargerik 

Alle elementene til en klassisk Disney-film er her. 
Et spennende miljø, en viljesterk hovedperson, morsomme bifigurer og noen skumle skurker. 
De har til og med sin egen spinn på det gamle eventyrgrepet om frosken som kan kysses til prins. 

Musker og Clements forteller en stemningsfull og fargerik historie med sterke visuelle kvaliteter. 
Håndtegnet 2D-animasjon gir en egen signatur som dataanimasjon verken streber etter, eller kan oppnå. 

Særdeles trygt farvann 

«Prinsessen og frosken» bør gå rett hjem hos barna, og jeg er sikker på at underholdningsfaktoren også er høy nok for voksne. 
Jeg kjedet meg definitivt ikke! 

Jeg føler at jeg har savnet animert 2D-film, og håper det kommer mer. 
Men da må Disney gjerne forsøke noe nytt og annerledes. 
De beveger seg i et særdeles trygt farvann med «Prinsessen og frosken» 
