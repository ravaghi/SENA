Philips 46PFL9705 er glimrende
For deg som ser og hører forskjell. 

I fjor kåret DinSide og flere av våre konkurrenter i inn- og utland 46PFL9704 til årets beste TV. 
Forklaringen var enkel: 
Med lokal dimming og LED-diodene plassert direkte bak panelet hadde den et sortnivå og en dybde i bildet som ingen av konkurrenten klarte å matche. 

Og nå er altså etterfølgeren 9705 på plass, men hva har den å by på? 

Ingen revolusjon 

9705 har et strammere design enn den litt rundere fjorårsmodellen 9704, og ser også litt mindre ut. 
Dette førsteinntrykket ble også bekreftet etter en runde med målebåndet: 
Bredden er 3 cm mindre og også høyden har krympet med nesten 2 cm. 
Alt dette gjør at TV-en virker langt nettere på veggen, selv om den fortsatt ikke er så tynn som de mest anorektiske kantbelyste TV-ene på markedet. 

Som 9704 har også 9705 LED-diodene plassert direkte bak panelet og lokal dimming. 
Billedmessig ser vi stadig eksempler på at dette gir det beste sortnivået, og ikke minst bedre kontroll på overganger mellom lyse og mørke felter i bildet. 
Som på alle toppmodellene fa Philips er Ambilight-funksjonen plass, en finesse vi personlig liker svært godt fordi vi synes den øker filmopplevelsen, samtidig som den er behagelig for slitne øyne. 
Nytt av året er at Ambilight nå tar høyde for hvilken farge du har på veggen. 
Tidligere fungerte den kun på hvit bakgrunn, men nå velger du altså farge ut fra et fargekart og vips – så er du i gang. 

Du ser eksempler på Ambilight-funksjonen i praksis i bildespesialen, og du kan også lese mer om Ambilight her. 

Ny fjernkontroll 

9705 leveres med en ny, og ikke minst mye mindre fjernkontroll enn 9704. 
Dette er en fordel fordi det gir deg færre knapper å lete blant i det daglige. 
Ulempen ved å fjerne direkteknapper er dog at du oftere må gå inn i hovedmenyen og så bla deg videre derfra når du skal gjøre innstillinger. 
Dette er imidlertid en vanesak, og vi kom raskt inn i det. 
Det vi derimot fortsatt savner på en TV i denne prisklassen er bakgrunnsbelysning på fjernkontrollen. 

Vi skal også nevne den dreibare TV-foten som leveres med TV-en. 
Den kan nemlig også gjøre jobben som veggfeste. 
Da får du riktignok en TV-fot som bygger litt ut fra veggen, men tilgjengjeld blir veggfestet tiltbart. 
Dette er en løsning vi har sans for. 

De viktigste forbedringene er altså på innsiden, og kan oppsummeres enkelt: 
Oppdateringsfrekvensen har økt fra 200 til 400 Hz, en HDMI 1.4 inngang gjør at 3D-funksjonalitet er på plass, og responstiden på panelet er nede i et halvt millisekund. 
Det er, så vidt oss bekjent, den raskeste responstiden på en LCD/LED-TV i dag. 

NetTV-funksjonen har også fått seg en kraftig oppdatering når det gjelder hastighet. 
Philips skryter av at den nå jobber 40% raskere enn i fjor, og uten å ha dobbeltsjekket med stoppeklokken er det ingen tvil om at det nå går mye raskere. 
Nytt av året, og dette gjelder alle 2010-modellene med NetTV-funksjon, er at du også kan leie film direkte på TV-en. 
Vi kommer tilbake med en ren test av denne funksjonen førstkommende søndag – følg med altså. 

For øvrig bør du merke deg at 9705 ikke lages i 52-tommer slik som 9704. 
Vi tipper forklaringen er enkel: 
På TV-er i den størrelsen vil Philips at kundene heller skal gå for den nye Cinema-modellen på 58-tommer. 
Hvis den blir for dyr, minner vi for øvrig om lillebroren Philips 8605. 

TV-en i bruk: 
Bildekvalitet 

Vi har allerede vært innom den nye fjernkontrollen til 9705, og du kan like godt venne deg til å bruke Home-knappen med en gang. 
Du må nemlig gå via den når du skal fortelle TV-en hvilke kilder (Blu-ray, dekoder, spillkonsoll osv) du har koblet til. 
Prosessen er heldigvis så enkel at alle vil klare det, og skulle du være i tvil ligger i tillegg en søkbar utgave av bruksanvisningen tilgjengelig som oppslagsobjekt i menyen. 
Det siste gir pluss i margen. 

Som vanlig er Philips veldig opptatt av å vise hvor skarpt et bilde de klarer å gjengi, og det ser vi også innstillingene på de ulike bildemodusene. 
Selv pleier vi å dempe skarpheten og kontrasten et par knepp, og å sette Natural Motion på minimum. 
Likevel er det fint lite å klage på her: 
Selv for amatørene er det enkelt å justere bildet på 9705, og er du spesielt interessert kan du fint grave deg dypt ned i menyene om du ønsker det. 

Vi har prøvd TV-en på RiksTV, Canal Digital via parabol, Blu-ray, samt spillkonsollene Xbox360 og Playstation 3, og det er ikke annet å si enn at dette er svært, svært bra: 

Det er trykk og smell i fargene uten at de virker overdrevne, og detaljnivået gir bildet en dybde svært få er i nærheten av å matche. 

Sortnivået er fortsatt noe av det desidert beste vi har sett, og også her er detaljer godt synlige i mørke partier. 
Her er det mange TV-er som sliter, og i praksis vil det si at du her får mer bildeinformasjon enn på flere av konkurrentene. 

Og det stopper ikke der heller, for vi har spart det beste til slutt: 
På Philips 9705 får du nemlig dette glimrende sortnivået uten at skjermen reflekterer. 

I dag er det nemlig ganske mange TV-modeller og merker som klarer å gi et godt sortnivå. 
Ulempen er at de må bruke et glass- eller annet kontrast- belegg i fronten for å få det til, og det folkens; det resulterer også i et kraftig gjenskinn. 
Dette gjelder f.eks lillebror PFL8605 og LGs toppmodell LX950, og Samsungs modeller. 
Her slipper du altså det. 

Jada, den er 3D-klar 

46PFL9705 er for øvrig 3D-klar, det vil si at den kan vise 3D-innhold fra en Blu-Ray spiller med 3D-funksjon, forutsatt at du kjøper deg en 3D-sender og 3D-briller. 

3D-brillene til Philips får skryt fordi de slår seg av og på automatisk, ettersom den fanger opp signalene fra 3D-senderen. 
På de fleste konkurrentene må du nemlig gjøre dette manuelt, noe som rett og slett er litt mas når ungene eller dine gamle foreldre skal prøve vidunderet… 

Vi gir likevel Phillips litt trekk for at 3D-sender ikke er inkludert. 
Dette burde vært på plass i denne prisklassen, og når TV-en i seg selv er så fin ser det litt smådumt ut når du må legge 3D-senderen på toppen av kabinettet. 
Nu vel: 
For deg som ikke er interessert i 3D akkurat nå, er i hvert fall fordelen at du sparer et par tusen kroner. 
Prisen for 3D-pakken med to briller og 3D-sender er nemlig på rundt 2500 kroner. 

Vi prøvde 3D-funksjonen med toppmodellen BDP 9600 fra Philips. 
Dette er etterfølgeren til BDP9500 som vi omtalte i fjor, og her er det fint lite å klage over. 
Den starter raskt, lar deg flytte underteksten og gir rett og slett et svært solid inntrykk. 
Vi synes 9705 gjør en god jobb på 3D-signaler, men på dette punktet er fortsatt vår favoritt Panasonic TX-P50VT20. 

Et skår i gleden er det likevel: 
46-tommer er nesten for lite for å få en optimal 3D-opplevelse. 
I praksis er to til tre meter unna TV-en en glimrende avstand for å få med seg 3D-effektene og ikke minst den ekstra dybden i bildet som 3D faktisk gir. 
Så nærme sitter i hvert fall ikke jeg i min egen stue, og resultatet ble at jeg endte opp med å sitte på stuebordet i stedet for i sofaen… 

Konklusjon 

Dette er noe av det ypperste du får kjøpt på TV-fronten i dag. 
Du får et glitrende bilde uansett hva du ser på, i tillegg kan TV-en stilles inn slik at alle blir fornøyd: 
Liker du den typiske plasma-looken? 
Et par knepp i innstillingsmenyen og dine besøkende vil tro at de ser på en plasma. 
Liker du LCD/LED-TVenes enestående skarphet? 
Ja, da er du også i mål, alt krydret med et sortnivå som er blant det desidert beste vi har sett. 
Vi gir også et STORT pluss i margen for at TV-skjermen er matt. 
Vi vil se på TV eller film, og ikke et speilbilde av oss selv i skjermen… 

9705 ser også bedre ut enn forgjengeren 9704, og har alt du trenger av tilkoplinger og finesser. 
Det er derfor litt pussig at 3D-sender ikke er inkludert, og dette er garantert på plass fra neste generasjon… 
Billig er den likevel ikke, i likhet med enhver toppmodell. 
I skrivende stund er billigste alternativ 23.000, men vi har også sett den på helgetilbud til 18.000 kroner - her gjelder det altså å følge nøye med om du er interessert. 

Dommen er uansett klar: 
Skulle jeg gått i TV-butikken akkurat nå hadde dette blitt valget. 
Et spørsmålstegn gjenstår likevel, for vi har notert i margen at 9705 ikke er like overlegen som 9704 var i fjor. 
Konkurrentene har altså nærmet seg, og hvorvidt 9705 får årets TV-utmerkelse fra DinSide må vi komme tilbake til når vi har fått sett nærmere på de nyeste toppmodellene til Sony og Sharp. 

Philips 46PFL9705H 
