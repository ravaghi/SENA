Definisjonsmakt i hjerte og hjerne
Godt håndverk og eksperimentell vilje er viktige stikkord for The War on Drugs siste plate. 

ALBUM: 
Godt håndverk og eksperimentell vilje er viktige stikkord for «Slave Ambient». 
Et album som gjerne skal få definere denne siden av musikkåret 2011. 

Basen til Adam Granduciel og hans venner i The War On Drugs er tuftet på respektfull håndtering av gitardrevne innfallsvinkler med sus av mye Dylan og litt Springsteen, men supplert med en egenrådig hang til det beste Ride og My Bloody Valentine stod for tidlig på 90-tallet. 

Drevet fram av subtilt tilstedeværende støyelementer og glidende overganger reiser bandet et landskap som er skarpt, innfløkt og sofistikert — men aldri utilgjengelig. 

Sekvenser som «Your Love Is Calling My Name» via «The Animator» og videre til «Come To The City» binder og skyver «Slave Ambient» sakte gjennom hjerte og hjerne, før den slår rot i bevisstheten med vedvarende begeistring og nysgjerrighet. 

Strålende prestert. 
