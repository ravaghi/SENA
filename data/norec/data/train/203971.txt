Volkswagen har tatt spranget
Det måtte jo selvsagt komme - en Volkswagen i den nye stjerneklassen - kompakt-SUV-ene. 
I motsetning til mange konkurrenter, tilbys 4x4, men ikke alt er rosenrødt. 

Bilen ble avslørt første gang i august under et arrangement i Italia, og vist for det store publikum på bilutstillingen i Frankfurt i september. 

Med unntak av den store luksus-SUV-en Touareg, begynte Volkswagen lenge etter asiatene med moderne SUV-er. 
De oppnådde imidlertid rask suksess da de for ti år siden lanserte Tiguan. 
Og her er altså lillebror T-Roc, første moderne småsuv fra merket, om vi fortrenger minnene om Golf Country på tidlig 90-tall og Golf Cross i nyere tid. 

Golf Alltrack er på sin side en litt røffere versjon av Golf stasjonsvogn og ingen SUV i det hele tatt. 

Første VW-«Småsuv» 

Men om T-Roc er første VW-kompakt-SUV, er det ikke Ikke den første fra VW-konsernet. 
Audi var først ute med sin Q2, som vi prøvekjørte for over et år siden og Seat, som om kort tid blir relansert som merke i Norge til høsten, kommer snart på markedet med en litt mindre slektning av T-Roc, nemlig Seat Arona. 
Den vil vi prøvekjøre om bare en ukes tid. 

I og med at første generasjon kompakte folke-SUV-er, ledet an av Toyota RAV4 og Honda CR-V, vokste seg større og ble til det som er dagens mellomklasse blant SUV-ene sammen med et stort antall konkurrenter, ble det etterhvert rom for en ny bølge med reelt kompakte SUV-er og crossovere. 

For ikke å snakke om pioneren, Suzuki, kom mer siviliserte små-SUV-er på markedet i kjølvannet av biler som den meget spesielt designede Nissan Juke. 
Og i dag vil så å si alle bilprodusenter med respekt for seg selv ha en del av kaka. 
Markedet for kompakte SUV-er er nemlig i kraftig vekst både i Europa og i store deler av verden for øvrig. 

T-Roc er relativt sent ute i denne klassen, som Tiguan var i sin tid, men at VW mener alvor, er det ingen tvil om og de satser på at bilen skal bli en av de nye stjernene i klassen. 
Den er helt klart kompakt, med sine 423 centimeter i lengden - altså mindre enn VW Golf. 

Sterk konkurranse 

Sterke konkurrenter blir dermed biler som nye Opel Crossland X, som vi nylig testet, samt dennes meget overbevisende slektning, Citroën C3 Aircross, som også har fått gjennomgå vår test. 
Koreanerne har også sine protagonister med Hyundai Kona og Kia Stonic. 

Av de tidlig ankomne konkurrenter finner vi Peugeot 2008 og Renault Captur. 
I likhet med de to ovenfor nevnte, er de mindre enn T-Roc. 
Men vi kan også regne som konkurrenter de litt større Mazda CX-3 og Honda HR-V. 
På sin side er også Toyotas nyeste crossover, C-HR større, med sine 436 centimeter. 

Hva er det så den tyske giganten fra Wolfsburg har brakt til torgs for å vinne over kunder fra de nevnte merkene? 

For å finne det ut satte vi tre forskjellige versjoner av nykommeren på prøve på varierte portugisiske veier. 
Tilstrekkelig til at førsteinntrykket fikk satt seg rimelig bra. 

Mye design 

Det første so slo oss, var at VW-designerne, under ledelse av Klaus Bischoff, har vært i det kreative hjørnet i større grad enn vanlig. 
I likhet med Nissan og Toyota har de benyttet anledningen til å være litt mer løsslupne i dette relativt unge markedssegmentet. 

Det ofte litt sterile preget mainstream-modellene fra VW ofte har, viker her for en litt djervere linjeføring med blant annet et markant bakre hoftepartiforbundet med en fremre, tydelig breddet, hjulbue via en høytliggende karakterlinje langs siden. 
Fronten er gjenkjennelig på lang avstand via et slående par sekskantede LED-kjørelys som rammer inn enten en bikubemønstret sort flate som ekko til nedre grill, eller adaptive tåkelys (høyeste utstyrsnivå). 

De visuelt SUV-typiske offroader-referansene er til stede i fullt monn med plastbreddere på sidene, en høyreist profil, skliplate foran og høyt plasserte, trapesformede enderørsinnramminger bak, som flankerer en diffuserformet sentral nedre del. 

Velproporsjonert 

Til å være moderate 423 centimeter lang, fremstår T-Roc som bred med sine 182 centimeter, noe som synliggjøres via fronten med hovedlykter trukket ut til sidene på hver side av den dominerende grillen, samt bred sporvidde på over 154 centimeter. 

Og selv om bilen har en rimelig høy profil med sine 157 centimeter, ser den også lavere ut forfra. 
Bakkeklaringen er for øvrig relativt begrensede 16 centimeter, noe som hjelper på designharmonien i motsetning til for eksempel Renault Captur med sine hele 20 centimeter. 

Ganske romslig 

Vel inne i bilen konstaterer man at plassforholdene er gode, både foran og bak - totalt sett omtrent som i en VW Golf. 
Det vil si at fire velvoksne personer kan sitte ganske komfortabelt i kupéen med tilstrekkelig armslag og hodeplass. 
Er man fem, må man jenke seg i bredden i baksetet. 
naturligvis. 
Setene foran ga både tilstrekkelig støtte og grei sittekomfort, i hvert fall i de testbilene vi hadde til rådighet. 

Derimot er fleksibiliteten noe begrenset - ingen flytting eller justering av baksetene, men de kan felles ned for å gi et relativt flatt gulv - hvis bagasjerom-gulvet forblir i øverste posisjon. 

Og det måtte det uansett i våre testeksemplarer med firehjulsdrift og en basskasse samt kompressor og skumtettesett i stedet for reservehjul. 
(Basskassen kan også plasseres i felgen på et eventuelt reservehjul). 
Det gjør i praksis at oppbevaringsrommet under gulvet ikke er særlig utnyttbart. 
En klossete konfigurasjon, synes vi og ikke spesielt romslig utnyttbart bagasjerom, selv om de 392 litrene ikke så verst ut på papiret. 
Forhjulsdreven versjon har 445 liter, men hvordan det er konfigurert fikk vi ikke se. 

Tre motorer fra start 

I denne omgang fikk vi anledning til å kjøre T-Roc med de to "store" motorene - 2,0 liter bensin på 190 hester og ditto diesel på 150, begge med 4Motion firehjulsdrift og 7-trinns DSG dobbelkløtsj-automat. 

Dessverre var ikke den vi egentlig var mest nysgjerrige på tilgjengelig for testing. 
Det er den forhjulsdrevne versjonen med den 3-sylindrede 1,0-liters bensinmotoren på 115 hestekrefter og 6-trinns manuell girkasse. 
Den vil også være tilgjengelig fra start, og overbeviste da vi kjørte den i helt nye Polo. 
(Se ellers tekniske data nederst i artikkelen). 

Etterhvert vil det komme ytterligere tre motoriseringer - en 1,5-liters bensin på 150 hester og to dieselmotorer: 
En 1,6-liter med 115 hestekrefter og en topputgave, 190-hestersvarianten av 2,0-literen. 

Begge motorene vi kjørte kler bilen godt og gir den mer enn nok krefter. 
Men med dieselen bør man bruke ratthendlene og gire ned før svingen for å sørge for å få nok moment ut av den i småsvingete stigninger, oppdaget vi underveis. 

Lyd 

Mer plagsomt i dieselversjonen vi kjørte var at den var i overkant hørbar og begge testførerne hadde det samme inntrykket. 
Vi er ikke vant til lenger at det er så pass mye motorlyd i kupéen ved lansering av en ny modell, ikke bare under hard belastning og selv i opptil 80 kilometer i timen. 
Også bensinmotoren høres, men i adskillig mindre grad og med et mer behagelig lydbilde. 

Allikevel tyder mye på at VW har vært i overkant sparsommelige med lyddempingen. 
Dette bekreftes for øvrig av en viss hjulstøy, selv på den glatte sydlandske asfalten - og hørbart vindsus i ikke «så »høy hastighet på motorvei. 
Men da er riktignok ikke motordur noe tema lenger. 

Begge testbilene hadde altså firehjulsdrift, med en programvelger i form av et dreiehjul på konsollen. 
De hadde dessuten det adaptive understellet og man kan velge oppsett ved å trykke på knappen i midten av dreiehjulet. 

Pluss i margen for at det er tydelig karakterforskjell på bilen ettersom man velger sport eller komfort. 
Eco- eller Normal-modus er også tilgjengelig. 

Finfin på veien 

Ute på veien er det ingenting å klage på rent kjøremessig. 
I forhold til det relativt høye tyngdepunktet, holdes krengningstendenser i sjakk, bilen følger sporet den blir bedt om og svingvilligheten er god. 
Styringen er presis, men føles litt distansert fra kjørebanen, noe som langt fra er noe problem og gjelder svært mange biler i klassen. 

Kjørekomforten, med unntak, tidvis, av lydnivået, er god og demperne gjør en utmerket jobb i å filtrere vekk de korte ujevnhetene, samtidig som oppsettet er stramt nok til å unngå duving over lengre ujevnheter. 
Bare skryt til understellet, altså. 
Det skal sies at vi kjørte de firehjulsdrevne versjonene med flerlenkeoppheng bak, mens de forhjulsdrevne nøyer seg med en enklere variant i form av en torsjonsaksel. 
(Noe som, sammen med selve 4Motion-systemet, er med å forklare at den får merkbart større bagasjerom). 

Fra under 300.000 uten 4x4 

VW T-Roc kan bli din for 287.000 kroner for forhjulsdrevne 1.0 TSI 115 med sekstrinns manuell girkasse og basis utstyrsnivå. 
Legger du på 17.000 kroner får du utstyrsnivået Design, som blant annet inkluderer det digitale instrumentpanelet Active Infodisplay der man kan velge flere måter å presentere informasjonen på. 
Også to-soners klimaanlegg følger da med, likeså komfortseter foran. 
Design-graden gir dessuten mulighet til å velge fra en lengre ekstrautstyrsliste. 

Med tolitersdieselen på 150 hester, 4Motion og DSG koster T-Roc 397.000 kroner i utførelsen Design, og 416.000 i utførelsen Sport, mens bensinvarianten på 190 hester, også med firehjulsdrift og automat kommer på 421.000 og kun tilbys som Sport. 

T-Roc utstyres selvsagt med det aktuelle av sikkerhets- og assistansesystemer. 
Alle modeller vil leveres med Lane Assist, Front Assist med fotgjengerovervåkning og City nødbrems samt tretthetsvarsling. 
Det tilbys dessuten en rekke assistansesystemer som ekstrautstyr. 
Blant disse er Adaptiv cruise control (fart- og avstandsholder), blindsoneovervåkning, parkeringsassistent, lysassistent og køassistent. 

Konklusjon 

Med T-Roc har VW hatt god tid til å forberede seg da det er flere år siden de første modellene i klassen kom. 
Forventningene var da også svært høye. 
Men om vi totalt sett synes dette er en god bil å kjøre og oppholde seg i, er det altså noen detaljer som skurrer litt og gir oss inntrykk av at VW har måttet kutte noen hjørner her og der for å holde de nødvendigvis noe strammere budsjettene nå om dagen. 

VW T-Roc vil leveres til de første norske kundene i løpet av første kvartal 2018 og importørens salgsmål for et år er cirka 3000 biler. 

Tekniske data: 

Reiseomkostningene til denne reportasjen er dekket av importøren. 
Les mer her 
