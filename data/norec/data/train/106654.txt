Ravi:«Kjøpr gitar» 

(Mountain Music/Sony BMG) 

Vege jirn en femr. 

Denne uken slippes en greatest hits med Fatboy Slim, den britiske discjockeyen som ga klubbmusikken rockepunch og popappell på midten av nittitallet. 
Samleplaten står godt ved siden av Ravis nye. 
For i likhet med sin britiske kollega er Ravi en mester i å irritere purister og glede de slagersugne. 

Han bruker vitale hip hop-elementer som grunnlag for en popmusikk det er verdt å hylle og lett å omfavne. 
Han har funnet sin helt egen stemme, i dobbel forstand. 
På «Kjøpr gitar» når Ravi et foreløpig karrierehøydepunkt. 
Han fråtser i gode melodier og eksplosiv kreativitet, med poplåter som er lynende intelligente og nesten forstyrrende folkelige på en og samme tid. 

«Kjøpr gitar» er lyden av en raring som hele tiden legger hodet på stabben, og når sant skal sies, er det fristende å heve øksen på grunn av den blaute «Ås to i Osjlo», men i kjølvannet av den kommer en perlerad av sanger som øser på med varm, østlig lyd og praktfulle gjestevokalister som sammen med Ravi slenger på et par mentale tordenbyger oppi all den tilforlatelige munterheten. 

Det kunne virke som om Ravi hadde bestemt seg for å bli fullblods barnetimemusikant, men her viser han at han tar sin popkunst alvorlig. 
Han har laget det Folk & Røvere, bandet han tok sats fra, alltid har prøvd på: en slags Grünerløkka-musikal, som i likhet med bydelen er uhipp og gjennomsyret av bohemsk kommersialisme, men som byr på så mye uimotståelig at å unngå det bare er å nekte seg selv livets goder. 

ANBEFALTE KJØP: 
«Bim bam bom», «Låvalåva», «Mon Ami», «Strip!», «Laik dæt». 

THOMAS TALSETH 
