Imponerende spesialeffekter
Tre år etter at en flodbølge skylte inn over Geiranger, er familien Eikjord igjen i livsfare. 

Skjelvet 

Norge 2018 

Action/drama 

Regi: 
John Andreas Andersen 

Manus: Harald Rosenløw Eeg, John Kåre Raake 

Skuespillere: 
Kristoffer Joner, Ane Dahl Torp, Edith Haagenrud-Sande, Jonas Oftebro, Kathrine Thorborg Johansen, Stig Amdam, Catrin Sagen 

Aldersgrense: 
15 år 

Geologen og helten fra forrige film «Bølgen», Kristian (Kristoffer Joner), sliter med å takle det som skjedde. 
Han bor alene i Geiranger, mens kona og barna bor i Oslo. 
Men da Kristian mistenker at et stort jordskjelv kommer til å ramme hovedstaden, må han reise for å redde dem. 

Filmen er vanskelig å gi terningkast for på den ene siden er det filmtekniske og spesialeffektene i verdensklasse (ny, norsk standard fra Storm Studios og Gimpville), men på den andre siden har manus og regi noe å gå på. 
Jordskjelvets herjinger gjennom byen er skremmende realistiske, mens en rekke andre scenarier og mange av dialogene er mindre troverdige. 
På grunn av dette blir jeg ikke følelsesmessig engasjert i historien, selv om skuespillerne gjør en hederlig innsats. 

«Skjelvet» er den prisvinnende filmfotografen John Andreas Andersens regidebut, og han har ikke helt klart å flytte fokuset fra det visuelle til historieformidlingen. 
Starten av filmen er noe langtrukken, mens slutten er forhastet og lar altfor mange løse tråder bli hengende. 
Alt i alt er det likevel en imponerende produksjon og viser at den type filmer er mulig å få til i Norge også uten enorme Hollywood-budsjetter. 
