TV-premiere:Billig moro er bra moro 

TV 2 tar meningmanns dødtid på alvor med sin nye humorsatsing på lørdagen. 

TV-premiere: 
«Klippkompaniet». 
TV 2 lørdager klokken 20. 

I «Klippkompaniet» er det moro-snuttene vi deler med hverandre på e-post og Facebook når vi antakelig burde gjort noe annet som står i sentrum. 

Godt hjulpet av et par inspirerte artigdamer og menn i to juryer blir det tre fine fnisekvarter. 

Programmet er lagt opp som en uhøytidelig tvekamp a la «Nytt på nytt» og «De nominerte». 
Odd-Magnus Williamson og Sigrid Bonde Tusvik er faste lagledere med to medlemmer som byttes ut hver gang. 

Ifølge programleder Johan Golden har redaksjonen lett med lykt og lupe og kan presentere «det beste internettet har å by på». 
Det er gjort en glitrende research-jobb, her er en drøss hylmorsomme klipp: 
Hvermannsen som gjør ting man definitivt ikke venter å se (lage hip-hop mens man sitter på do), folk om driter seg ut når teknikken og naturen ikke spiller på lag, og klassikeren: barn og dyr som ikke oppfører seg som barn og dyr. 
Jeg tar høyde for at TV-publikummet kan ha sett flere av klippene - flere av dem kan skilte med millioner av klipp på YouTube - for denne anmelder var det mest nytt. 

Gjestelisten holder et høyt nivå i første program med komikere som vet å resonnere seg frem til svar «ut av boksen» - gjerne med hele kroppen. 
Robert Gustafsson (fortsatt en av Sveriges morsomste) og Bjarte Hjelmeland briljerer i tillegg med komi-skuespill av høy klasse. 
Til tider er svarrundene minst like friske som i gullrekkas Nytt på nytt, men disse segmentene er samtidig det som irriterer mest ved «Klippkompaniet»: 
Praten og tøyset flyter altfor lett ut, programleder Golden har simpelthen ikke kustus på gjengen. 
Han trer ut av programlederrollen og klarer ikke motstå fristelsen fra å tøyse med i for stor grad. 

Unødvendig mye tid skusles bort, tid som heller kunne vært brukt på flere snutter. 
Litt mye anarki foreløpig, men med litt innstramming kan «Klippkompaniet» bli en seriøs utfordrer på lørdagskveldene fremover. 

ØYSTEIN DAVID JOHANSEN 
