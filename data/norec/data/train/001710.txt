Fremtiden i hans hender
Proviant Audios smekre miks av elektronika, jazz og funk treffer hodet, hjertet og kroppen på samme tid. 

Tønsberggutten Mathias Stubø, eller Proviant Audio, gir ut sitt første album Real Love Tastes Like This på engelske Paper Recordings. 
Et kvalitetsstempel i seg selv; plateselskapet har god tradisjon for å bringe norsk elektronika av høy kvalitet ut i verden. 
Dette stempelet skal vise seg å være helt på sin plass. 

Albumets 11 spor viser tydelig at vi har med et talent utenom det vanlige å gjøre. 
Skjønt - ordet talent er langt fra dekkende. 
Musikeren og produsenten serverer organisk og oppløftende musikk av overraskende høy kvalitet. 
Det er vanskelig å forstå at Mathias Stubø bare er 19 år gammel, og at dette er hans første album. 
Utgivelsen speiler en moden artist - men så ble han jo kåret til ukas urørt allerede som fjortenåring. 
Da han i 2009 mottok utmerkelsen for andre gang, (som landets eneste) sendte det han til Urørtfinalen. 
I løpet av fjorårets festivalsommer leverte Proviant Audio sterkt i liveformat - som band med 12 musikere og klar innflytelse fra Jaga Jazzist - og skapte store forventninger til det kommende albumet. 

Det er tilfredsstillende å oppdage at Stubø låter like bra, om ikke enda bedre, på plate. 
Her kommer den perfeksjonistiske produksjonen tydelig frem. 
Samplinger, beats og intrument- og vokalpartier er satt sammen på utsøkt vis; alt høres så riktig ut, det er aldri noe som skurrer. 

House, jazz, nittitallets hiphop og syttitallets disko er satt sammen til musikk som treffer hodet, hjertet og kroppen på samme tid. 
Soundet er dels retro, dels futuristisk. 
De 40 minuttene spenner fra det funky og euforiske - som i deilige "All This Time" med tønsbergjenta Lill Ida Næsheim på vokal - til det svevende, eksperimentelle og Jaga-aktige i "Starten På Alt". 
Hele veien er musikken avansert, men tilgjengelig. 

Real Love Tastes Like This er laget hjemme på gutterommet, uten drahjelp fra etablerte artister. 
Med seg har han derimot andre unge talenter. 
Foruten Næsheim bidrar Holmlia-rapperen HeeMugen og reggaeartisten Jabaman fra Tønsberg til å løfte albumet til det fyrverkeriet det har blitt - et solid håndverk Stubø har jobbet med siden han var 16-17 år. 

Mathias Stubø er et unikum innen norsk musikk. 
Kombinasjonen av enorm kreativ kapasitet, målrettet innsats og en fantastisk musikalsk fintfølelse gjør Real Love Tastes Like This til en enestående debut. 
I juni slipper han nok en plate; 1979, som er en hyllest til hans musikkhistoriske favorittår. 
Og dette er nok bare begynnelsen; med russetid og eksamen unnagjort, vil han få enda mer tid til å fokusere på musikken. 
Jeg gleder meg. 

Hør Real Love Tastes Like This i Spotify eller Wimp 
