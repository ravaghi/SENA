Tøffest i Bergen
Ghostclocks. 
(Fysisk Format) 

De har holdt på i to år, gitt ut noen singler, gjort seg bemerket på Urørt på P3 og vakt oppsikt under Bylarm. 
Nå er endelig Blood Command klar for enda større oppgaver. 
Det vil de få med dette knalltøffe debutalbumet. 
Kjernen i bandet er en trio med Yngve Andersen (gitar), Sigrid Haukaas (trommer) og Silje Tombre (vokal). 
De har hentet inn noen flere for å spille inn ”Ghostclocks”, og de har også en utvidet besetning når de gjør konserter. 

Her er ti låter som totalt tikker inn på 36 minutter. 
Ikke et sekund er kjedelig. 
Energien er overveldende, og det formelig gnistrer av guts og formidlingslyst hele veien. 
Hør bare de herlige låtene ”Alarm all assassins!” og ”Party all the way to the hospital”. 
Blood Command sin i utgangspunktet hardcorerock har mye fengende pop og glamrock i seg som bør skaffe dem et stort publikum. 
”Ghostclocks” her et driv og et trykk som det er umulig å fornekte. 
