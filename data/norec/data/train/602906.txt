Ikkje færra te Mexico
Hva skal vi med "Gringo" når vi allerede har "Fargo"? 

KRIM/KOMEDIE 

"Gringo" 

Australia/USA 2018 

Regi: 
Nash Edgerton 

Skuespillere: 
David Oyelowo, Charlize Theron, Joel Edgerton, Sharlto Copley, Amanda Seyfried, Paris Jackson, Thandie Newton, Michael Angarano 

Aldersgrense: 
15 år 

Det er nærliggende å se "Gringo" som et forsøk på å lage en "Fargo"-variant i meksikansk setting. 
Humoren er like svart. 
Persongalleriet er like stort. 
Plottet er like innfløkt. 
Voldsinnslagene kommer like abrupt. 
"Gringo" mangler i grunnen bare det som gjør at "Fargo" tåler utallige gjensyn: vidd og fingerspissfølelse. 

Ting går ikke veien for hederlige, hardtarbeidende Harold (David Oyelowo). 
Kona bedrar ham og de to drittsekkene han har til sjefer (Joel Edgerton og Charlize Theron) planlegger å gi ham fyken. 
Så når muligheten byr seg på en forretningsreise til Mexico, later Harold som om han er blitt kidnappet av et narkokartell. 

David Oyelowos naturlig sympatiske utstråling gjør ham lett å heie på i en film som, på Coen-brødrene-aktig vis, ellers nesten utelukkende befolkes av svinepelser og døgenikter. 
Dessverre kommer "Gringo" til kort på både dialog-, handlings- og typetegningsfronten. 
Og til slutt sitter man igjen og tenker at Nash Edgerton burde ha funnet et enklere prosjekt å regidebutere med. 
Joel og Ethan Coen hadde tross alt skrevet og regissert ikke mindre enn fem filmer innen de ga seg i kast med "Fargo". 
