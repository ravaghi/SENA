Crimson Skies (XBox)
Microsoft pusser støvet fra et eldre PC-spill, og slipper det der det hører hjemme: på XBox. 
Resultatet er helt glimrende, spesielt for de med XBox Live. 

Vi befinner oss i 30-årene, men verden (eller i alle fall USA) ser ganske annerledes ut enn det historiebøkene forteller. 
Det amerikanske kontinentet er splittet og består av diverse uavhengige områder som ofte er fiendtlig innstilt til hverandre. 
Og bakkebasert transport er ganske ruinert, så det aller meste av aktiviteten foregår i luften. 
Luften er absolutt ikke trygg for alle, og er dominert av pirater og diverse andre merkelige personligheter, men det er også plass til helter som vår Nathan Zachary. 
Nathan er en eventyrer med sans for penger, fart og vakre kvinner, med en personlighet tydelig inspirert av Indiana Jones. 

LES OGSÅ: 

Til tross for at det er et flyspill, er Crimson Skies langt fra noen simulator. 
Dette er et rent arcade-spill vi snakker om her, og det handler om raske reflekser og god koordinasjon. 
Men heldigvis foregår det hele i et ganske godt utviklet univers og med en interessant bakgrunnshistorie, så spillet er ikke så overfladisk man kunne tro på forhånd. 

Ukomplisert, men gøy 

Enkeltspillerdelen er en middels lang kampanje som byr på store mengder god underholdning. 
En venn av Nathan Zachary blir drept av en mystisk gjeng luftpirater, og vi prøver å finne ut hvem som står bak. 
Historien tar oss innom flere foskjellige lokasjoner, og vi skyter og sprenger oss gjennom oppdragene med et smil om munnen. 
Utviklerne har delvis latt seg inspirere av Grand Theft Auto-serien, og laget et spill med et ganske åpen struktur - det er en del sideoppdrag, og det er ofte flere måter å løse et problem på. 

Oppdragene er i bunn og i grunn veldig enkle - det eneste du trenger å tenke på er å treffe dine mål med maskingevær eller raketter. 
Det blir heldigvis aldri ensformig: 
Svært ofte har du for eksempel mulighet til å bemanne et luftvernskanon og bruke denne til å skyte ned fiendtlige fly. 
Målene er varierte og du må ofte eskortere luftskip, transportere pakker eller beskytte strategiske steder. 
Som nevnt er det også muligheter for sideoppdrag som innbringer litt ekstra penger i lommen. 

Flyene i spillet kan ofte se ut som tradisjonelle luftfarttøy fra 30-tallet, men de er faktisk en god del mer avanserte. 
Samtlige har boost-muligheter og diverse ekstravåpen. 
Du starter med en relativt enkelt fly, og vil i løpet av spillet få tak i langt flere modeller, som alle har sine fordeler og ulemper. 
Du får også muligheter å oppgradere flyene dine, noe som koster både penger og såkalte upgrade tokens. 

Flyene er ekstremt lette å kontrollere. 
Den venstre analoge stikken brukes til å styre flyet, avtrekker-knappene fyrer av primære og sekundære våpen, og knappene brukes til boost, brems og til å gå inn i luftvernkanoner eller lande på verksteder der du kan fikse flyet ditt. 
Den høyre analoge stikken har også en funksjon - du kan nemlig utføre ekstra triks som diverse loops eller å snu flyet ditt i luften øyeblikkelig. 
Disse triksene, samt boost-funksjonen bruker opp energi, men denne fylles opp svært raskt. 
Disse muligheten er spesielt nyttige på XBox Live!, der kampene ofte foregår i trange omgivelser og krever rask manøvrering. 

Best mot andre 

Og når vi snakker om XBox Live - det er her spillet virkelig skinner. 
Joda, enkeltspilerdelen er underholdende og absolutt verdt å anbefale. 
Men det er liten vits å kjøpe spillet hvis du ikke har tenkt å spille det mot levende personer. 
Det er rett og slett den beste grunnen til å satse på et Live!-abbonement hittil. 
Multiplayermodusene ikke spesielt revolusjonerende (vi har vanlig deathmatch, team deathmatch, king of the hill og CTF), men det er gjennomføringen som gjør det hele så gøy. 
I stedet for enda et FPS-spill kan vi nå fly i alle retninger og skyte ned motstandere mellom Chicagos skyskrapere eller i mørke huler. 
Det er riktignok ganske få brett, men de som er tilgjengelige er absolutt fantastiske. 
Dessuten har programmerene gjort en glimrende jobb når det gjelder nettkoden, for vi har så å si ikke opplevd noe lag, selv når vi spilte mot amerikanske servere. 

Det geniale med XBox Live-delen av Crimson Skies er hvor bra balansert det er. 
Ingen av flyene er for kraftige, og det finnes ingen triks som lar deg vinne kampene raskt. 
Dette er et av de få spillene hvor kunnskapene, ikke flaks, er avgjørende for dine resultater. 

Vi har prøvd mange spill på XBox Live, men nesten ingen av de hittil utgitte kan måle seg med Crimson Skies når det gjelder ren undeholdningsverdi. 

Vi må heller ikke glemme at Crimson Skies er utrolig solid grafisk, fullt av farger, skarpe teksturer og imponerende eksplosjoner. 
Animasjonene, filmklippene og presentasjonen er upåklagelig, og totalt sett er hele pakken stapp full av underholdning. 

Det er virkelig ikke mye negativt å si om Crimson Skies på XBox. 
Noen av oppdragene er litt repetitive, og vi ble også litt lei av musikken etter hvert. 
Men alt i alt er dette et unikt, stilig og underholdende actionspill fullt av sjarm og personlighet. 
Svært morsomt alene, og enda morsommere mot andre - Crimson Skies er nok den beste grunnen til å skaffe seg XBox Live når tjenesten lanseres i Norge i morgen. 
