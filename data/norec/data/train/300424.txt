Et übermaskulint overflødighetshorn
Norske Wolves Like Us platedebuterer. 

ALBUM: 
«Late Love» er resultatet av et ganske så vellykket avlsprosjekt, der tidligere medlemmer av norske storheter som Amulet, JR Ewing og Silver har gått sammen for å danne det velfødde rovdyret Wolves Like Us. 

Med både hardcore- og punkreferansene på plass, har bandet skapt noe så lite tidsriktig som et übermaskulint overflødighetshorn av et album. 

Her spares det verken på rå baritonvokal, dundrende gitarriff eller skamløse melodihooks. 

Med albumets tre første spor, «Burns Like A Paper Rose», «Deathless» og «Sin After Sin», fremstår også Wolves Like Us som et bunnsolid alternativ til sine likesinnede tungrockere, takket være en hårfin balansegang mellom engasjement og overmot. 

En liten håndfull mindre finslipte spor trekker ned helheten, men på sitt beste åpner «Late Love» for en deilig dialog med dine indre urmenneskelige instinkter. 
