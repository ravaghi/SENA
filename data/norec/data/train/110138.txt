The Humble Servants:«Down To The Bone» 

Leirbålkos på prærien. 

Et lite stjernelag dette, blant annet med to karer fra deLillos og Paal Flaata. 
Opprinnelig studioprosjektet til førstnevntes Lars Beckstrøm, men som hyggelig nok ballet på seg til å bli en fast trupp og en plate. 

Resultatet er organisk, nært og stemningsfullt. 
Hovedtyngden ligger i et country-influert uttrykk, men sveiper også innom britisk folk («Saviour»). 
Det er løst og avslappet, til tider er snippen så løs at det nesten låter slapt, men heldigvis aldri usammenhengende. 
Flaata er mer lavmælt enn vi egentlig liker å høre han, men kontrasteres flott av Live Miranda Solbergs lyse, poengterte stemme. 

«Down To The Bone» føles aldri skjellsettende, mer som et veldig hyggelig og avslappende tonefølge på sene kvelder. 

BESTE LÅT: 
«Child Of Venus» 
