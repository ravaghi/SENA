Roald Dahl «light»
. 

NORSKE STEMMER: 
Julian H. Mæhlen, Janikke Kruse Jåtog, Trond Brænne, John Brungot HANDLER OM: 
Mr. Magorium (Hoffman), som har drevet sin magiske lekebutikk i snart 114 år, gjør seg klar til å dø. 
Men før han kan gjøre det, må han overbevise sin unge kassadame Molly (Portman) om at hun må drive den videre etter at han er borte. 
DOM: 
Drømmen om den magiske lekebutikken lever i enhver 7-åring. 
Spesielt drømmen om at lekene i den er levende, de også - og ikke minst at det er fritt frem for å leke med dem. 
Rent visuelt sett skulle det egentlig bare mangle at «Den magiske leketøysbutikken» ikke hadde sin skjerv scener med magi for unge øyne. 
Men historien her er svak 
- Roald Dahl uten tenner - og filmen er dårlig disponert, urytmisk, ujevn og usammenhengende. 
En kokett innsats av Dustin Hoffman («ja, jeg vet jeg er stygg», synes han å si - «men kan dere ikke synes at jeg er litt søt likevel?»), og en for alvorlig en fra barnekvinnen Portman, hjelper lite. 
Og når regissør Zach Helm, uvisst av hvilken grunn, ønsker å blande inn spørsmål om livet, døden, ensomheten, voksenlivets skuffelser og Shakespeares «Kong Lear» i tillegg, er det ikke rart det blir saus av det. 
Resultatet er en film som ikke vet hva eller hvor den vil. 
Det kan godt hende at den klarer å sjarmere de minste. 
Men det er i så tilfelle garantert lekenes fortjeneste. 
MORTEN STÅLE NILSEN 
