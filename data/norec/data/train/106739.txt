Ehm, så hva er nytt?
(VG Nett) 
«Black & White 2» var et kjempebyks i riktig retning fra forgjengeren, og vi ga det et terningkast fem. 
Men tilleggspakken «Battle of the Gods» kunne de spart seg for. 

Lionhead gjorde i fjor en glimrende jobb da de lanserte «Black & White 2», oppfølgeren til strategispillet som lagde ganske så store bølger i spilluniverset noen år tidligere. 

Spillet lar deg i praksis innta rollen som en gud, hvis herredømme er et lite jordstykke befolket av digitale hottentotter uten særlig mål og mening i livet annet enn å dyrke jorden og gjøre deg fornøyd. 
Og hvilken gamer kunne vel ønske seg mer enn det? 

Joda, det er morsomt å kunne kaste trær over lange avstander, drepe folk ved å «miste» en tre tonn tung stein på hodet deres, eller utslette hele folkeslag fordi du har en dårlig dag. 
Og «Black & White 2» ble på mange måter det spillet forgjengeren burde ha vært. 

Foruten å være gud over din egen lille verden, fikk du også ditt eget kjæledyr som du skulle oppdra og oppfostre over lengre tid. 
Dette var på mange måter «kjøttet» i spillet. 

Kjæledyret ditt tok form som for eksempel en apekatt, en løve, en ulv eller for den saks skyld en ku. 
Dets liv begynner i en størrelse knapt større enn folkene som befolker denne verdenen, mens det mot spillet tårner flere titalls meter over fjelltoppene. 
Morsomt! 

I den første tilleggspakken, «Battle of the Gods», går imidlertid alt galt. 
Eller, det er faktisk ikke så mye som kan gå galt, og det er kanskje problemet. 
For «Battle of the Gods» er en tilleggspakke tynnere enn Rizla-papir, og omtrent like spennende å fikle med også. 

Hva som får Lionhed til å tro at de kan ta to hundre kroner for et par nye nivåer, et nytt kjæledyr, noen tafatte mirakler og to ubetydelige bygninger har jeg vanskelig for å forstå. 
Det finnes spillprodusenter rundt om i verden som har tilbydd mer innhold som nedlastbare oppdateringer via Internett - gratis. 
I «Battle of the Gods», som altså koster rundt 200 kroner i butikken, finner du nærmest ingenting nytt. 
I hvert fall ikke noe verdt å nevne. 

Hadde det ikke vært for det faktum at «Black & White 2» er et kjempegodt spill, og at det tross alt er positivt med mer av det samme gamle så lenge det samme gamle er såpass bra, ville «Battle of the Gods» fått et, og bare ett, ganske så blindt øye på vår VG-terning. 

Av en eller annen grunn har utviklerne også bestemt seg for å overse mange av de klagene spillerne har bragt frem over «Black & White 2». 
Foruten noen selvfølgelige fikserier. 

Spillet hadde for eksempel ikke flerspiller, en mangel som gjorde seg smertelig åpenbar i originalspillet. 
Med «Battle of the Gods» hadde Lionhead muligheten til å rette på det, og legge inn denne funksjonen. 
Den muligheten har de ikke grepet, og savnet er desto større. 

Det er vanskelig å fatte og begripe hvordan et strategispill av dette kaliberet kan unnlate å inkludere en flerspiller, men jeg aksepterte det i «Black & White 2». 
Å ikke gripe denne gyldne sjansen, og legge det med i tilleggspakken, er derimot altfor vanskelig å tilgi. 

Resultatet er en fullstendig utvannet tilleggspakke, hvis innhold på ingen måte greier å rettferdiggjøre en prislapp på 200 kroner med mindre du er ihuga tilhenger av spillet. 
Bruk pengene på noe annet. 
Tyggegummi, for eksempel. 
