Crazy Heart
Jeff Bridges briljerer i nok en historie om en avdanket mann som får sjansen til å gjenskape fordums storhet. 

Jeg har sett historien før. 
Den om den avdankede fyren som får en ny sjanse til å gjenskape fordums storhet. 

«The Wrestler» er et nylig eksempel. 
«Crazy Heart» beveger seg i samme landskap, bare med country i stedet for wrestling og med Jeff Bridges i stedet for Mickey Rourke. 

Filmen har flere fine og bittersøte øyeblikk som rører meg. 
Dessuten er «Crazy Heart» full av ekte countrymusikk som faktisk ikke suger! 

Comeback på flere fronter 

Bad Blake (Jeff Bridges) var en gang stor countrystjerne. 
Nå reiser han rundt på en evig turné i slitne barer, alene, blakk og alkoholisert. 
Så møter han journalisten Jean (Maggie Gyllenhaal). 

Intervjuet utarter seg etterhvert til gryende kjærlighet, og samtidig får Bad en mulighet til å spille i den store ligaen igjen. 
Greier han å legge fra seg gamle laster og gjøre comeback på flere fronter? 

Jeff Bridges briljerer 

Jada, dette er Jeff Bridges sin film. 
Han briljerer i en rolle som mange vil sammenligne med hans rolle som The Dude i «The Big Lebowski». 
Og utseendemessig kan det stemme. 
Men Bad Blake har flere livserfaringer, svakere coolness og mindre humor. 

Det er lett å få sympati for mannen når han med ett innser at han har kastet bort store deler av livet, og får et intenst behov for å gjør noe riktig før det er for sent. 
Denne figuren har vi sett på film før, men det er stadig godt å se ham når han spilles godt! 

Fremstår som ekte mennesker 

Scott Cooper har både skrevet manuset, produsert og regissert filmen, basert på en roman av Thomas Cobb. 
Han forteller en historie som av og til står i fare for å bli som en sippete skillingsvise. 
Litt som «I'm a poor lonesome cowboy». 

Men Cooper behandler figurene sine med respekt, og de fremstår alltid som ekte mennesker, godt spilt av både Bridges og Gyllenhaal. 
Da blir det unødvendige føleriet holdt i sjakk, noe som gjør at filmen virker sterkere på meg. 

Et knippe sterke låter 

Musikken er en viktig del av «Crazy Heart». 
Denne filmen står og faller på at vi virkelig tror på Bad Blake som gammel countrystjerne. 
Heldigvis er T Bone Burnett ansvarlig for musikken, slik han har vært i filmer som «O Brother, Where Art Thou?» og «Walk The Line». 

Sammen med Steven Bruton har han skrevet et knippe sterke countrylåter som virker svært troverdige og overbevisende som gamle hits. 

Nok av kvaliteter 

«Crazy Heart» har nok av kvaliteter til å kunne anbefales, og du trenger for all del ikke ha noe forhold til country for å like det du blir servert. 
Historien er interessant, musikken god og skuespillerne sterke. 

Jeg er bare litt usikker på om Colin Farrell virkelig var riktig valg som Bad Blakes gamle kollega, storstjernen Tommy Sweet, men han er ingen stor del av «Crazy Heart». 
Det er Jeff Bridges som eier filmen, og det må du gjerne betale for å se selv! 
