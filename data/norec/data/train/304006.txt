Passelig forførende
Maktspillet mellom mann og kvinne belyses fra mange sider i «Venus in Fur», men blir sjelden virkelig farlig. 

FILM: 
Roman Polanski har en dragning mot det klaustrofobiske og det er derfor naturlig at han ikke er fremmed for å filme teaterstykker uten å «åpne» dem opp. 
Han gjorde det i 1994 med «Death and the Maiden» og hans forrige kinofilm «Carnage», foregikk også innendørs, på en «scene». 

Denne gangen er kammerdramaet enda strammere, med bare to rollefigurer. 
Stykket er opprinnelig en Broadway-suksess fra 2010, skrevet av David Ives, men både tittel og tematikk hentet fra en kortroman skrevet i 1870 av østerrikeren Leopold von Sacher-Masoch, også oversatt til norsk som «Venus i pels». 
Det var Sacher-Masochs tekster og privatliv som ga fikk psykiateren Krafft-Ebing til å innføre begrepet «masochisme» (den mørke delikatessen sachertorte har imidlertid sitt opphav hos en annen og mindre kinky østerriker). 

Hyppig rollebytte 

Dramatikeren Thomas (Mathieu Amalric) er aleine i teatersalen, etter en lang dag med håpløse skuespillere som har prøvespilt for rollen som den sofistikerte Wanda von Dunajev i Sacher-Masochs roman. 
Idet han skal gå, ankommer den vulgære Vanda (Emmanuelle Seigner, Polanskis kone) og han prøver å jage henne ut, men det er før hun trer inn i rollen som Wanda. 

Thomas leser replikkene til Severin, Wandas masochistiske nabo, og lever seg gradvis inn i rollen. 
Det sier seg i grunnen selv at resten av filmen vil handle om kjønn og makt. 
Mye av gleden ved å se maktkampen utspille seg, handler om de overraskende vendingene, tidspunktene for når Vanda og Thomas går inn og ut av rollene sine. 

Leken tolkning 

Seigner bringer en lekenhet til sin doble rolle som er forfriskende, men min innvending er at maktkampen sjelden blir intens nok. 
Øyeblikkene er der, men så brytes fiksjonen og filmen/stykket tar en pause for å belære oss om sin seriøse tematikk. 
Intervallene blir for korte til at man blir tilstrekkelig forført. 
Thomas, stakkar, er tydelig frynsete og filmen er aldri kjedelig, men blir tidvis pedagogisk når den burde friste med fare. 
