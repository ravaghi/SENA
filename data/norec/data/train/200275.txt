26"Nec 2690WUXi 

Nec's 90-serie er blant de ypperste LCD-skjermer du kan kjøpe for penger - vi snakker om en god del penger. 
Nå er 26-tommeren her og vi har testet. 

LCD-skjermer har blitt svært billige etter hvert. 
Vanlige skjermer beregnet på kontor og hjem er faktisk langt billigere enn de gamle CRT-skjermene noen gang var, i motsetning til dagens TV-apparater basert på LCD eller plasma, som fremdeles er dyrere enn TVer basert på bildeskjermer i sin tid kostet. 

LES OGSÅ: 

Men det er ikke alle LCD-skjermer som er billige. 
Skjermer som ikke bruker de enkleste og billigste LC-panelene, og i tillegg tilbyr avansert styring av panelet kombinert med en solid mekanisk løsning - de koster. 
Men til gjengjeld blir resultatet i en helt annen klasse. 

Brukere som krever den høyeste bildekvaliteten, enten de driver med bilderedigering, videoproduksjon, publisering, sitter ved et meglerbord eller i et kontrollrom - er villige til å betale mer. 
For denne type brukere leverer de anerkjente produsentene sine toppmodeller, fra Nec er det 90-serien som gjelder. 

I god tradisjon 

Tidligere har vi testet 20-tommeren i 90-serien, denne finner du her. 
26-tommeren har stort sett de samme egenskapene, den største forskjellen er at den er i bredformat med oppløsning på 1920 x 1200 punkter. 
Bredformat har ikke vært spesielt sterkt representert i modellutvalget hos Nec, det er bare spillskjermen 20WGX² som byr på bredde med den lavere oppløsningen 1680 x 1050. 

Det som gjør at 90-serien fra Nec utmerker seg er først og fremst panelet, som er av typen H-IPS A-TW (Horizontal IPS with Advanced True Wide Polarizer). 
Dette byr på stor fargedynamikk og en betraktningsvinkel som er praktisk talt perfekt. 
Du kan se inn fra sidene eller ovenifra, og fargene er på plass hele veien. 
Dette er viktig i arbeidsmiljøer hvor flere personer skal kunne se på skjermen fra forskjellige vinkler samtidig, uten at farger endrer seg. 

I tillegg er styringen av panelet langt mer avansert enn hos de billige skjermene. 
Vi finner både automatisk justering av lysstyrken i forhold til innholdet i skjermbildet, samt 12-bits gamma-korreksjon. 
Bakgrunnsbelysningen, som ikke er 100% jevn hos noen skjermer siden lyskildene sitter på sidene, gjør at lysintensiteten i bildet ikke blir helt jevnt fordelt. 
Nec har derfor utviklet en teknikk de kaller ColorComp, som kompenserer for ujevnheten i bildeprosesseringen. 
Ofrer du litt av lysstyrken kan du få et bilde som har lik intensitet over hele skjermflaten. 
Dette er spesielt viktig for profesjonell bildebehandling. 

Også selve den mekaniske konstruksjonen er gedigen. 
Foten er både solid og stabil, kan justeres 15 cm i høyden og selve skjermen kan dreies til høydeformat. 

Det er også et praktisk håndtak øverst på baksiden som gjør det enklere og tryggere å flytte på skjermen. 

Kabler kan skules bak et lokk på stammen. 

Tilkoblingene er for 2 DVI (DVI-D (bare digital) og DVI-I (integrert, støtter både analog og digital tilkobling) og en VGA, pluss uttak til en høyttalermodul. 
Det er intern strømforsyning. 

Betjeningen er oversiktlig, med knapper som får "etiketter" på skjermen når menyene aktiveres. 

Det er to menyoppsett, en normal og en avansert. 
Den avanserte som aktiveres ved å holde en menyknapp nede under påslag, byr på løsninger for helt spesielle bruksområder. 
Du kan tidsstyre skjermen over en arbeidsuke, slik at den er varm når du kommer og slår på PCen. 
Skal du sette sammen en videovegg kan du bruke en vanlig spiltter og styre på hver av skjermene hvilket utsnitt av bildet den skal vise. 

Det er også støtte for kompensasjon av signaltap/forvrengning i lange kabelstrekk, både for VGA og DVI. 

Det er også langt flere justeringsparametre for farge og lys, som er påkrevet for profesjonelt bruk. 

Bildekvalitet 

Akkurat som hos 20-tommeren i samme serie, er det ikke vanskelig å se forskjellen i bildekvalitet, den er åpenbar allerede ved første bilde. 
Testmønstre eller digitalfoto, DVD og spill - alt blir mer levende og mer intenst, detaljer kommer tydeligere fram og det blir et helt annet liv i fargespillet enn hos billigskjermer. 

Spesielt er dette tydlig i ytterdelen av spekteret, i de svært lyse og mørke partiene. 
Der hvor billige skjermer brenner ut lyse detaljer til en hvit flate, der kommer mønstre og sjatteringer fram. 
I stedet for en gråsvart tåke i mørke partier dukker det opp teksturer og linjer. 

Dessuten er alle disse kvalitetene til stede ikke bare rett foran skjermen i den ideelle betraktningsposisjon. 
Du kan reise deg opp og gå omkring og se på skjermen fra alle forskjellige vinkler - og bildet med alle nyanser er på plass uansett hvor du sitter eller står foran skjermen. 

Etterslep er heller ikke noe problem, med overdrive aktiv er det bare så vidt antydning til et lite etterslep på ekstremt vanskelig materiale. 

Konklusjon 

Denne skjermen er en av de aller beste vi har testet. 
Bildekvalitet, konstruksjon og betjening er ganske enkelt i særklasse. 

Det er også prisen, den er satt til 13 450 kroner netto - så kommer mva i tillegg. 
Men for profesjonelle eller entusiaster er det likevel innen rekkevidde. 
Skal man ha topp kvalitet må man gjerne betale for det. 
