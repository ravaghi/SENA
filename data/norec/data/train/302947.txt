Heftig og begeistret
Bushman's Revenge gir deg prog, jazz og rock i en eksplosiv blanding. 

ALBUM: 
Norske Bushman's 
Revenge har hatt en innholdsrik karriere på sine ti korte år. 
«Thou Shalt Boogie» er plate nummer seks siden de signerte for Rune Grammofon i 2009. 
Bandet kaster ikke bort tiden her heller. 

Åpningssporet «I 
Am an Astronaut» tar deg rett inn i en hektisk jamaktigsekvens hvor trommegrooven pisker opp hammondorgelet til gjestemusiker David Wallumrød så det nærmest ryker av leslien. 
17 minutter lange «Baklengs inn i fuglekassa» begynner med et progga parti som sklir over i improvisasjon før låten til slutt ender i et episk klimaks. 

Intermessoet «Waltz Me Baby, Waltz Me All Night Long» er hakket lunere og stillferdig i sin jazza fremtoning. 

Trioen beveger seg hele tiden uproblematisk mellom prog, rock og jazz, hvor kontrastspillet skaper spenning og forløsning. 
«Thou Shalt Boogie» er proppet med energi, melodi og mest av alt et fantastisk samspill. 
