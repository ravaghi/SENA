Kanadisk spleiselag
«Splice» er smartere enn mye annen horror, men også mindre skremmende. 

||| 
FILM: 
Kortversjonen av «Splice» er som følger: 
Tukling med menneskelig arvestoff er juridisk og politisk fy-fy ... 
Så vi gjør det i skjul ... Hjelp, vi har skapt et monster, løp! 

Hvis vi tar det litt langsommere, handler filmen om to unge forskere, Clive og Elsa, spilt av Adrien Brody og Sarah Polley, som også er kjærester. 
De er på forsida av Wired på grunn av sin dyktighet. 

Deres forskning er betalt av et bioteknologisk selskap kalt N.E.R.D., som vil at våre venner skal konsentrere seg om salgbare proteiner, men rockeforskerne vil ikke la seg styre når de er på gjennombruddets rand. 
De bestemmer seg for å blande menneskelig DNA med andre arters arvestoff. 

Idédrama 

Til å begynne med er «Splice» til dels original, selv om det er en hårløs vanskapning av en alien vi har med å gjøre. 
Du merker raskt at dette ikke er en vanlig horrorfilm, men en kanadisk horrorfilm. 
Du vet, Cronenberg og slikt, en mer brainy blanding av ideer og gørr. 
Regissør og medforfatter Vincenzo Natale har sett «Fluen» mer enn én gang. 

Dessverre vil dette også si at ideene ikke alltid omformes til engasjerende drama. 
Våre opprørske bioingeniører begynner raskt å behandle skapningen som om hun var deres eget avkom. 
De kaller henne Dren, hun vokser hurtig, har en rekke usannsynlige egenskaper og kan spille Scrabble før hun har lært å lese og skrive. 

Som fysisk skapning er Dren et av de mer interessante medisinske eksperimentene på film, stygg-vakker og ganske så skremmende. 

Lattervekkende 

Likevel blir jeg sittende og tenke at det er ikke bare enkelt å lage en engasjerende fortelling om genspleising. 
Vincenzo Natali behandler stoffet med, unnskyld uttrykket, kanadisk distanse. 
All handling finner sted i laboratoriet, styrerommet og en leilighet, deretter på en forlatt bondegård. 
Toronto? 
Spiller ingen rolle. 

Det går langsomt, bortsett fra når skapningene spretter omkring. 
Clive, Elsa og de andre snakker i store bokstaver om hva de driver med: 
Er det lov, er det riktig, er karrieren i fare, går det ut over forholdet? 
Når de krangler, er det vanskelig å ikke tenke: 
Adrien Brody og Sarah Polley spiller rockeforskere som krangler. 
De mister kontroll, skaper katastrofe. 
Alt dette skyldes tukling med skaperverket. 
Viktige tema. 

Det virker som om Natali er klar over dette. 
Derfor pøser han etter hvert på med action og kinky sex mellom mer eller mindre samtykkende, eh, skapninger. 
Det som skulle være grøss og gru, blir i stedet lattervekkende. 
