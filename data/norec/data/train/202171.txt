Revo Axis:Radioen som gjør alt 

Og den gjør det bra, problemet er prisen. 

Trenger du en ny radio til kjøkkenet, kontoret eller soverommet kan Revo Axis være et alternativ, den har nemlig alt du trenger: 

FM-radio, samt DAB og DAB+ 

Innebygd Wi-Fi-tilkobling gir deg nettradio + streamingmulighet fra hjemmenettverket 

Innebygget docking for alle iPod og iPhone-modeller 

Alarmklokke med snooze-funksjon 

Imponerende, men hvordan er den i bruk? 

Axis-radioen kommer med norske menyer, og all manøvrering skjer ved å trykke direkte på skjermen. 
Den trykkfølsomme skjermen er ganske stor til å være på en radio, og betjeningen går greit i praksis. 
Axisen gir deg også et full tastatur i displayet, noe som gjør det enkelt å skrive inn passordet på det trådløse nettverket ditt. 

Etter at nettverket er koblet til, gir hovedmenyen deg valget mellom kilde, og dette er rimelig selvforklarende: 
Trykk på DAB for DAB, nettradio for nettradio, osv, osv. 

Siden Axis ikke har noen fysiske knapper (bortsett fra volum-bryter og av/på-knapp), må imidlertid alle dine favorittkanaler (10 på DAB, 10 på FM osv) lagres via skjermmenyen. 
På DAB og FM går dette helt greit, men på nettradio-delen merker vi at vi savner fysisike knapper: 
Kombinasjonen av det ekstremt store kanalutvalget, og at du hele tiden starter på nytt for å legge til en favoritt, resulterer rett og slett i langt flere skjermtrykk enn nødvendig. 

I enhver meny har du forøvrig en tilbakeknapp som tar deg et skritt tilbake i menyen, og en Home-knapp som tar deg tilbake til hovedmenyen for valg av kilde. 
Dette fungerer helt ok. 

Axis har imidlertid et klart forbedringspotensiale når det gjelder hastighet: 
For mens det går relativt raskt å skifte fra en DAB-kanal til en annen, eller fra nettradio til DAB, så tar det nesten et halvt minutt når du skifter fra DAB til nettradio. 
Den bruker altså alt for lang tid å koble seg til nettet, og her er rene nettradioer som Squeezebox Radio langt smidigere og raskere. 
Det samme gjelder forøvrig når du bruker streaming-funksjonen og spiller av musikk du har liggende på PC-en din: 
Skal du spille av ett og ett album går det fint, men hopper du fra låt til låt tar det hele for langt tid. 

iPod & iPhone-dokking 

Axis fungerer sammen med alle iPod og iPhone-modeller, og i tillegg til å styre musikksamlingen din blir selvsagt også mobilen ladet samtidig. 

Merk deg at det følger med ekstra deksler i esken, og de bør du bruke. 
De sørger nemlig for at iPoden eller iPhonen din sitter godt på plass. 
Prøver du deg uten risikerer du også å oppleve en skjermmelding som sier at enheten ikke er godkjent. 

Det er ingen dedikerte applikasjoner for WiMP eller Spotify på Revo Axis. 
Noe stort minus er strengt ikke det, fordi du uansett kan bruke applikasjonene direkte fra iPhonen/iPod Touchen din, mens den står i dokken. 
Det eneste minuset er da at all betjening av musikken må gå via mobilen, og at displayet på Axisen ikke viser hva du hører på. 

Konklusjon 

Jeg liker at Revo Axis gir deg mange muligheter; her kan du i praksis høre på alt - samtidig som du får alarmklokkefunksjon med på kjøpet. 

Lyden er det heller ikke noe å si på, den er akkurat like god som vi forventer på en slik enhet i dag: 
Den er antagelig hakket bedre enn Squeezebox Radio, men når ikke opp til det ekstra lydtrykket du får fra Genevas Model S. 

Ulempen er imidlertid prisen, som gjør at vi trekker den ned til en firer på terningen. 

Billigste nettbutikk selger den i dag for cirka 2.500 kroner, som nok mange vil synes er alt for høyt. 
Skal du bruke radioen hjemme klarer du deg fint med nettradioen Squeezebox Radio. 
Den fås nå til rundt 1.000 kroner, og fungerer i tillegg sømløst mot WiMP og Spotify uten at du trenger å gå omveien via iPhonen. 

Faren for kannibalisering er også stor: 
Revo Heritage gjør nemlig akkurat det samme, og er i dag både et billigere (ca 2.000,- ), og i våre øyne et mer elegant produkt. 

Likevel: 
Vil du ha en komplett alt-i-et-løsning, er Revo Axis definitivt verdt en titt. 

NB: 
Fjernkontrollen du ser avbildet i bildespesialen er forøvrig tilleggsutstyr til en pris av 200 kroner. 
De pengene hadde vi ikke brukt ... 

Revo Axis 
