John Cleese er ikke død ennå
...og han kan fortsatt bite godt fra seg. 
Likevel er det ikke til å komme fra at showet hans i Kuppelhallen lørdag bar vel mye preg av å være en repetisjonsøvelse. 

John Cleese 

Last chance to see me before 
I die 

Stand up 

Stavanger konserthus, Kuppelhallen, lørdag kveld. 

Varighet: 2 timer, inkludert 20 minutters pause 

Her om dagen funderte jeg over hvordan jeg hadde reagert hvis jeg tilfeldigvis skulle komme til å treffe på John Cleese i Stavanger denne helga. 
Det kunne jo skjedd. 
Antakelig hadde jeg stotret fram noe om hvor godt jeg likte «Fawlty Towers», spesielt episoden med tyskerne, og at jeg så «Life of Brian» sikkert hundre ganger i ungdommen og kan store deler av dialogen utenat. 
Det er åpenbart flere som har tenkt noenlunde det samme, så mange at John Cleese åpnet showet i Stavanger lørdag med å gi oss i publikum muligheten til å lire av oss disse tingene i plenum, med manus på storskjerm, slik at han selv kunne slippe å høre det fra hver enkelt enda en gang. 
Seansen munnet ut i et knippe saftige fornærmelser fra oss til Cleese, og illustrerte på en god måte en av hans store styrker som komikere: 
Å gjøre narr av seg selv og oss som ser på samtidig, på en godhjertet måte, men ikke uten en viss brodd. 

Døden lar visst vente på seg 

Showet heter «Last chance to see me before I die», og det har det gjort de siste fire årene. 
78-åringen bærer selvsagt preg av å ikke være 30 lenger, håret er hvitt, fasongen noe voksnere er før, og diksjonen er ikke helt hva den engang var. 
Humoren og timingen er heldigvis like god som alltid, og Cleese framfører tilsynelatende uanstrengt vitsene og anekdotene, med god hjelp av jukselapp-skjermer strategisk plassert i salen. 

Repetisjoner og tilbakeblikk 

Det forrige showet han turnerte med var ifølge hovedpersonen selv satt opp fordi han ble så grundig loppet av sin eks-kone etter skilsmissen. 
Vedkommende får noen stikk også i dette showet, og etter å ha lest kollega Geir Flatøes anmeldelser av Cleeses Stavanger-besøk i 2009 og 2010 danner det seg etter hvert et bilde av at hun ikke er det eneste elementet som blir repetert. 
Dette er selvsagt ikke noe stort problem om man, som meg, ser mannen for første gang, men man burde likevel kunne forvente at en komiker med en såpass imponerende cv var i stand til å fornye seg hakket mer, spesielt når showet har fått et nytt navn. 

Cleese og hans grensesprengende gruppe Monty Python kan vanskelig plasseres i en bestemt bås, og det samme kan egentlig sies om showet han reiser rundt med nå. 
Det er en del stand up, litt slapstick, ganske mye mimring og anekdoter om filmer og tv-programmer han har vært med på å lage, samt en god del videoklipp av disse. 
I tillegg blir det ganske mye foredrag, om hva god humor er, hvorfor noe funker, hvorfor det ikke gjør det, med innlagte eksempler som skal vise hvorfor det ikke er morsomt å fortelle en vits hvis elementet som sjokkerte eller overrasket oss blir tatt bort. 
Det er antakelig ingenting som dreper en vits raskere enn når noen skal forklare den, og det er heller ingen vinnerformel når Cleese til stadighet påpeker at «se, nå lo dere av noe skikkelig drøyt». 

Religiøs satire 

Best er Cleese når han leverer fra seg bitende satiriske passasjer om religiøse grupper som misbruker makt og mister grunnsetningene i religionen av syne. 
Han gjorde det samme i «Life of Brian», som han også forteller at ikke var et harselas med religion, men av idiotisk adferd begrunnet i religion. 
Han er også veldig god når han slår et slag for generalisering og vitsing med etniske eller nasjonale grupper, men om han noensinne hadde status som spesielt politisk ukorrekt, er han på ingen måte det i dag. 
Det er et knippe elefanter i rommet som det ikke spøkes med, for å si det sånn. 

Som tittelen antyder, handler ikke showet bare om livet. 
I den avsluttende sketsjen går han løs på den uunngåelige avslutningen som venter oss alle, på en herlig usentimental og statistisk måte. 

John Cleese er selvsagt noe helt for seg selv. 
Han har den typen komisk talent og timing som gjør at setninger som ikke i seg selv er utpreget morsomme, blir det når han framfører dem. 
Det er likevel en del som tyder på at han har lagt sine mest sprelske dager bak seg. 
Det er en grei erstatning å se innslag fra dem på storskjerm, men man kan ikke helt slippe tak i følelsen av at man er på et foredrag om John Cleese, presentert av John Cleese. 
