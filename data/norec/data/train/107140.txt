Texas:«Red Book» 

(Mercury/Universal) 

Hørte jeg ekko? 

Det er greit nok å falle mellom to stoler så lenge man havner et sted, slik Texas har gjort tidligere ved å plassere seg et sted midt mellom kommersiell radiovennlighet og den såkalte «cred»-båsen. 
Men når de på «Red Book», skottenes første album på tre år, lander i et totalt intetsigende tomrom, der det eneste man hører, er uklare ekko fra tidligere slagere, er det ikke greit lenger. 

Da er det bare dørgende kjedelig. 
Singlen «Getaway» er erketypisk og småfengende, uten at den føles spesielt «viktig» av den grunn. 
På «Can't Resist» og «Get Down Tonight» nærmer de seg electropopen til Kylie, uten at de på noen måte har valgt å «etterape» hennes popteft i samme slengen. 
«Sleep», som er en duett mellom Sharleen Spiteri og Paul Buchanan fra The Blue Nile, skiller seg ut som et høydepunkt, men kanskje mest fordi de andre låtene ikke var så vanskelige å toppe. 
