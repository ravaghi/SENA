«En handelsreisende»:Seig spenning 

«En handelsreisende» vann Oscar for beste framandspråklege film, og byggjer seg sakte opp i sitt drama. 

En handelsreisende 

Genre: Drama. 
Med: 
Taraneh Alidoosti, Shahab Hosseini, Babak Karimi Manus og regi: Asghar Farhadi. 
Frankrike 2016. 
Språk: persisk/farsi. 
Lengde: 
2 t. 4 min. 
Aldersgrense: 9 år 

Det er ikkje kvar dag du ser iransk film på kino. 
Men nå kjem altså den særs prisvinnande og kritikarroste «En handelsreisende», i regi av den minst like prisvinnande og kritikarroste iranske regissøren Asghar Farhadi («Fortiden», «Nader og Simin - et brudd»). 
Etter Trumps innreiseforbod, valde Farhadi å boikotta Oscar-utdelinga, og fekk i staden to iransk-amerikanarar til å lesa opp takketalen då han for andre gong fekk den gjeve prisen for «Årets beste framandspråklege film». 

«En handelsreisende» handlar om ekteparet Rana og Emad, som lever sitt middelklasseliv i Teheran. 
Han er lærar på dagtid, begge er med i eit teaterkompani som på kveldstid jobbar med å setja opp 
«En handelsreisendes død» av Arthur Miller. 
Du får ikkje diplom for å koma fram til at det finst parallellar mellom film og teaterstykke, men det er heldigvis mindre opplagd enn du først skulle tru. 

Filmen startar med at blokka paret bur i trugar med å rasa saman. 
Dei to må flytta, finn ein litt sliten bustad der den førre leigebuaren framleis har tinga sine ståande på eit avlåst rom. 
Og for å snakka litt metaforisk: 
Farhadi skaper stadig nye avlåste rom og dører som sakte opnar seg i sitt manus. 
Stadig nye små - og eitt stort, dramatisk og alvorlig - mysterium byggjer seg opp. 
Dei fleste karakterane prøver å halda ting hemmelege, vil ikkje opna heilt opp eller fortelja alt. 

Slik byggjer stemninga og spenninga seg sakte og seigt opp. 
Ei god stund tykte eg det heile virka ganske trivielt, litt i overkant treigt og kvardagsleg, men mot slutten har Farhadi deg på kroken. 
Då er dramaet, og det moralske dilemmaet, tydeleg nok og filmen plutseleg sitrande spennande. 

Dette er ikkje ein film med store fakter og høgt tempo. 
Farhadi skildrar mellommenneskelege forhold i eit realistisk formspråk, og han tek seg god tid. 
Det er ikkje til å koma unna at det er uvant å sjå film på farsi, men skodespelarprestasjonane ber godt gjennom den språklege barrieren. 
