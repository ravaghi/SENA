Sterkt fra Strandberg
«Natta pappa henta oss» forteller om filmskaper Steffan Strandbergs egen oppvekst med sin alkoholiserte mor. 

«Natta pappa henta oss» 

Norge 2017 

Dokumentar 

Regi: 
Steffan Strandberg 

Manus: Steffan Strandberg 

Medvirkende: 
Steffan Strandberg, Auen Elias Labdon, Gabriel Korneli Hammerseth, Helene Drangsholt, Kurt Baatz Strandberg, Robert Strandberg, Olav Strandberg, Thelma Baatz Strandberg, Tallak Baatz Strandberg, Mia Strandberg 

Musikk: 
Trond Bjerknes, Erlend Ropstad 

Aldersgrense 9 år 

Og det gjøres på en helt særegen måte, for dette er ikke en ny opplysningsfilm, eller dokumentar i sin klassiske form med intervjuer og enkelte dramatiseringer. 
Det er heller ikke bare for spesielt interesserte. 
Strandberg har laget en nydelig, nær og personlig film, som samtidig er veldig universell, og som både dramaturgisk, visuelt og kunstnerisk treffer akkurat der den skal. 

Filmen inneholder gamle super 8-opptak, offisielle arkivopptak, gamle foto, nyere opptak gjort av og med Steffan og fabelaktig animasjon av Yoni Goodman («Waltz with Bashir»). 
Det veksles mellom barne- og voksenperspektivet. 
Mye av historien fortelles av en barnestemme som snakker i presens så vi føler vi er tilstede i øyeblikket. 
På den andre siden har vi Strandberg som voksen som prøver å forsone seg med fortiden og moren som, slik han ser det, valgte flaska framfor sine egne barn. 

Men selv om det handler om Strandbergs oppgjør med fortiden, er det ikke navlebeskuende. 
Filmen vil garantert være en trøst for andre som har opplevd det samme, en inngangsport til debatt og dialog men først og fremst er det en sterk historie fortalt på en veldig god måte. 
