Ser ut som en million, koster halvparten
Men den har en overraskende liten motor. 
Funker det da? 

: 
Vi kommer rullende i en svær flat og bred Arteon. 
Fronten er massiv og veldig særegen. 
Lyktene integreres i grillen på en måte vi aldri har sett før. 
Den har svære og stilige 20-tommers hjul. 
Coupe-linjene er frekke og har et hint fra Mercedes i hekken, selv om de kanskje ikke har lykkes like godt. 
Den har skikkelig «stance». 

Billig 

Det er spesielt to ting som overrasker med testbilen: prisen og motoren. 
Det eneste man egentlig savner er elektrisk åpning av den store og tunge bakluka og nøkkelfri adgang. 
VW har sydd sammen en særs hyggelig utstyrt kampanjemodell i Arteon Exclusive R. 

Liten og gjerrig 

Like mye som man lar seg imponere over utstyrsmengden, lar man seg forundre over motorvalget. 
Ved første bekjentskap blir man litt skuffet. 
Den blyge lille 1,5 literen på 150 hester og 250 
Nm trykker deg ikke akkurat inn i setet når du gir gass. 

Ikke akkurat det man forventer seg når man entrer en sportslig coupe. 
Men den er faktisk stor nok til å få den 1.645 kilo tunge Arteon fra stillestående til 100 km/t på 8,9 sekunder. 
Men velger du denne motoren er neppe akselerasjon din største interesse 
Da finnes det 280-hester med firehjulstrekk i stedet. 
Den koster faktisk bare 150.000 kroner mer. 

Dette blir en utpreget cruiser. 
Og en gjerrig en. 
Oppsiktsvekkende nok får du også med kjøremodusfunksjon i kjøreprogrammene Eco, Comfort, Normal, Sport og individuell innstilling. 

Da får du adaptivt understell med nesten trinnløs vekting fra comfort til sport med på kjøpet. 
I de tre første programmene clutcher girkassa ut på slettene og aktiverer sylinderkutt på to sylindre dersom den går med motstand. 

Girkassa går i e-modus og sørger for å holde turtallet nede, så langt det lar seg gjøre. 
I Eco optimaliseres de fleste strømforbrukerne, inkludert klima og lys, og fartsholderen er ikke så hissig på å følge nøyaktig samme hastighet som bilen foran. 

Fartsholderen kan stilles inn til å følge fartsgrensene. 
Det er egentlig en knallbra funksjon, men noe man aldri bruker fordi man ender opp med å bli førstemann i en hissig bilkø. 

Noen hadde nok satt pris på om man kunne stille inn egendefinert «fartsovertredelse». 
For eksempel 5 eller 10 km/t over, slik at man fulgte normal trafikk. 
Det er jo en kjensgjerning at endel speedometer ofte viser høyere hastighet enn man faktisk har. 

Det er null stress å komme på 0,5 liter på mila på langkjøring. 
Vi målte 0,55 på blandet kjøring med en del kø. 
Det er slett ikke galt for en bensinbil. 
I Sportsmodus blir styringen tyngre, gassresponsen kjappere, støtdemperne hardere, og fartsholderen hissigere. 
Det føles egentlig litt bortkasta, med tanke på at motoren er den man har til disposisjon. 

Den er nesten autonom: 
Den har nødbremsesystem, aktiv filholder og adaptiv fartsholder som holder fartsgrensa og bremser ned før svinger og kryss og starter opp fra stillestående når bilkøen begynner å rulle. 
Det gjør det mulig å slippe rattet i kortere perioder, men det finnes biler som holder seg langt bedre i veien enn Arteon. 

Ingen luksusbil 

Man åpner rammeløse vinduer for å komme seg inn. 
Setene har manuell tilt i framkant og jekk for høydejustering. 
Man sitter godt men litt høyt og jeg savner mer korsyggstøtte. 

Det er bra plass baki men voksne kan ha problem med lavt tak. 
Bagasjerommet er enormt og lettlastet med den store kombiluka. 
Skiluke og fullverdig reservehjul er på plass. 

Dashbordet er hentet rett fra Passat. 
Lekkert og stilrent, men for de av oss som kjører mange forskjellige biler, er den stramme designen så skremmende lik i VW, Skoda og Seat at jeg et øyeblikk lurte på om jeg fortsatt kjørte en Skoda Kodiaq jeg hadde kjørt tidligere på dagen. 
Forskjellene er for så vidt store, men veldig mye er likt også, som knapper og hendler. 

Det er for så vidt ikke til forkleinelse for de som skal bruke bilen. 
Det finnes knapt mer omfattende eller enklere systemer i bruk. 

Man har en rekke valg i instrumentpanelet og noen av de kan virke litt overdesignet, men man bestemmer i noen grad selv hva man trenger. 
Kjørecomputeren er faktisk litt enklere i biler med analoge instrumenter fordi man slipper å bekrefte hvert valg, men det blir en vane. 

Til tross for at dette ser ut som en luksusbil, kommer hverdagsfølelsen snikende. 
For her må det korrigeres uvanlig mye med rattet når man for eksempel kjører forbi og man merker at den er følsom for sporete veier. 
Det er mulig 245/35 på så store felger også er problematisk for understellet. 
XDF differensialbremsen som gjør Golf GTI til en drøm å kjøre, spesielt i svinger, ser ikke ut til å gi samme deilige følese her. 
Når det er sagt, kjører den ok og ligger flatt og fint i sving. 
Undertegnede har ikke kjørt varianter med firehjulstrekk, men erfaringsmessig blir stabilitet og følelse langt bedre med 4Motion. 

Man hører også noe slammer i understellet på dårlig vei og det er en del veistøy. 

Motoren hører man derimot nesten ikke, med mindre du vil herje. 
Dersom man kjører med cruisecontrollen, som forøvrig fungerer veldig bra, så hører man ikke motoren nevneverdig. 

Den girer fint lenge før 3.000 og det er såpass bra moment at den stort sett bare girer ned et gir i oppoverbakker og holder seg under 2.000 omdreininger. 

Holder du deg unna kickdown, girder den ned til pluss minus 3.000 omdreininger og drar den opp mot rødmarkering dersom du ikke går av eller girer manuelt. 
Med kickdown flyr nåla til 5.000. 
Den er ganske kjapp med å gire ned igjen og clutche ut når den ikke belastes. 

Mye utstyr 

Blant utstyret finner vi den største skjermen (9,2 tommers) med navigasjon, komforttelefon med induksjonsantenne, parkeringssensorer rund baut med ryggekamera som holder seg rent bak VW logoen, fjernbetjent parkeringsvarmer, 20-tommers felger, adaptivt understell og R-Line styling innvendig og utvendig. 
Det betyr frekkere luftinntak og en liten spoiler, ergoseter i skinn og alcantara, samt eget ratt med varme, R-logo og paddleshift. 

Det er synd den ikke er tilgjengelig med samme hybridpakke som Passat. 
For selv om prisen er ganske hyggelig nå, ville den blitt enda hyggeligere. 
Og det kunne den sikkert trengt. 
Siden salgsstart, er det bare solgt 120 biler i Norge. 
