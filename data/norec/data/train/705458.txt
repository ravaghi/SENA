Herlig hillbilly-kupp i Trump-land
Med et utsøkt manus og super rollebesetning er kuppfilmkongen Steven Soderbergh tilbake med et ellevilt kuppeventyr fra tjukkeste Trump-territoriet. 

Logan Lucky 

Sjanger: Actionkomedie. 
Nasjonalitet: USA 2017. 
Regi: 
Steven Soderbergh. 
Manus: Rebecca Blunt. 
Skuespillere: 
Channing Tatum, Adam Driver, Riley Keough, Daniel Craig, Seth McFarlane, Katie Holmes, Hilary Swank. 
Lengde: 
1 time 58 min. 
Aldersgrense: 6 år. 

Regissør Soderbergh, som med «Logan Lucky» er tilbake med sin første kinofilm på fire år, har tidligere begått Oceans-trilogien: klassikere i den karakterdrevne actionkomediesjangeren om ekstremt taima og tilrettelagte pengekupp. 
Den forfriskende «Logan Lucky» er både tro til sjangeren og helt unik. 
Et utsøkt manus, fantastisk rollebesetning og stilig miljøskildring skal ha hovedæren for det. 
Åstedet for det store kuppet er flyttet til lite glamorøse West Virginia, til det som amerikanerne selv kaller hillbilly- eller redneck-country. 
Der lever de fattige og arbeidsløse hvite bygdetullingene, som visstnok var dem som stemte Donald Trump inn i Det hvite hus. 

Trailerbarer og løsnegler 

Dette er hjemstedet til all verdens countryskillingsviser, til missekonkurranser for småjenter, til forsofne trailerbarer og trailercapser, til nyrike og nyfrelste med vulgær smak. 
Soderbergh skildrer dem med alle de klassiske fordommene, men med godmodig kjærlighet. 
Og mens vi får den ene overraskelsen etter den andre i fleisen om miljøet, får Soderbergh også inn noen myke spark til det samfunnssystemet som gjør hendelsene her mulig. 

Navet i historien er de tre søsknene Logan. 
Alle tre typiske for sin stand, men, skal det vise seg, også med en overraskende relevant gatesmarthet og energisk oppfinnsomhet som storsamfunnet altså har takket nei til å benytte seg av. 

Jimmy (Channing Tatum) er mannen med kupplanen. 
Etter at han har fått sparken fra gruvearbeiderjobben fordi han halter, og arbeidsgiveren derfor frykter å bli saksøkt, sverger han hevn. 
Clyde (Adam Driver) er den litt treige bartenderbroren som la igjen venstrearmen sin i Irak-krigen. 
Han tror det hviler en uflaks-forbannelse over Logan-familien, og ser ikke noe poeng i å streve. 
Alt går jo rett vest likevel. 
Likevel gir han muligheten for å bli rik en siste sjanse. 

Mellie (Riley Keough) er baben med de korte skjørtene og superlange neglene. 
Det viser seg at hun også er en kløpper med bil og bilkjøring. 
Og med mennesker av alle slag. 

Lokal skurke-ekspertise 

Kuppet skal gjennomføres under et legendarisk NASCAR-løp på Charlotte Motor Speedway. 
Og søsknene Logan har hyret inn kremen av skurker fra lokalmiljøet: sprengstoffeksperten Joe (Daniel Craig) og hans to galne brødre. 

Soderbergh har fått med seg et herlig knippe skuespillere, mange av dem er gjengangere fra hans filmer. 
Adam Driver gjør en av sine beste roller noensinne som treigingen Clyde, og Daniel Craig er virkelig i sitt ess som fengselsfuglen Joe. 
Hele ensemblet har også lagt seg til en overraskende velfungerende West Virginia-aksent. 

Underveis får vi vite akkurat det vi trenger for å holde oss spente og engasjerte, men akkurat så lite at overraskelses-godbitene kan porsjoneres ut helt til slutt. 
Og siden det ligger så mye snadder i små, visuelle detaljer og små finter i dialogen, er dette den typen film som godt kan nytes flere ganger. 
At filmen kanskje mangler det helt store klimakset det ble bygget så smart og møysommelig opp til, får heller tilgis. 
For underveis får vi skikkelig tegneseriemoro! 

Andre kinopremierer denne uken: 
