The Warriors
SPILLTEST: 
Hadde alle filmbaserte spill vært som dette, ville verden vært et bedre sted. 
Velkommen til New Yorks brutale underverdenen! 

Vi skal ikke legge skjul på at det er lenge siden vi har sett The Warriors-filmen, og følgelig ikke husker spesielt mye av handlingen. 
Men vi har forstått det slik at spillet, som altså baserer seg på denne kultklassikeren fra 70-tallet, er en slags prequel, men også inkluderer mange av filmens klassiske scener. 

LES OGSÅ: 

Det er jo som regel det som skiller et godt filmbasert spill fra et dårlig ett 
 hvorvidt utviklerne tør å bevege seg utenfor kildematerialet og vise andre sider av filmens historie, og ikke bare nøyaktig gjenskape sekvenser fra den gitte filmen. 

The Warriors er nå heller ikke et typisk filmbasert spill som blir raskt satt sammen for å rekke filmens slippdato, men et produkt av genuin kjærlighet for filmen. 
Og det synes. 

Tro til kilden 

Spillet er dynket i 70-talls stemning, både når det gjelder det visuelle og lydmessige. 
En vanvittig kul, stylisert intro ønsker oss velkommen, og vi får øyeblikkelig den rette følelsen. 

Vi glemmer selvfølgelig ikke at det tross alt er Rockstar som står bak spillet (riktignok ikke samme teamet som lager GTA-spillene), og er det en ting Rockstar er vanvittig dyktige på er akkurat det å referere til popkultur, og hvilken film er en bedre kilde til slikt enn akkurat Warriors? 

Innerst inne er Warriors egentlig et ganske ukomplisert slåssespill. 
I bunn og i grunn er det det spillet handler om  brutal håndkamp mot rivaliserende gjenger. 

Din oppgave, som en del av Warriors-gjengen, er å bygge opp gatekredibilitet, i hovedsak ved å banke opp andre gjenger, rane uskyldige og skrive Warriors-navnet på veggene. 
Til tross for denne tilsynelatende enkeltheten har spillet likevel en dybde som er mye mer involverende enn andre, tilsvarende spill. 
Og ikke minst er persongalleriet såpass fargerikt at vi ikke kan unngå å like disse antiheltene. 

Ukomplisert, men imponerende slåssing 

Kampsystemet forbløffer med sin effektivitet. 
I utgangspunktet baserer det seg på tre separate knapper, der to av dem brukes til slag av varierende styrke, mens den tredje tar tak i motstanderen. 
Med smarte kombinasjoner av disse knappene åpnes det for elegante comboer som gjerne etterlater motstanderen slått til blods. 

Og etter å ha banket nok gjengmedlemmer fylles opp din såkalte rage-meter, som gir deg muligheten til å virkelig knuse motstanderen med imponerende superangrep. 

Du er også fri til å benytte deg av et stort utvalg objekter du kan plukke opp og slå med. 
Alt fra baseballkøller til spader og murstein kan plukkes opp og slås med  eller kastes. 
Det kommer som ingen sjokk at spillet er brutalt. 
Veldig brutalt. 
Armer brekkes, kneer kjøres i ansiktene på folk, murstein knuses på hodene deres, i det hele tatt er ikke spillet å anbefale for de med svake nerver. 
Den relativt realistiske settingen gjør volden noe mer ubehagelig 
 men vi kan ikke få sagt det nok: 
Liker du ikke vold, la vær å kjøp spillet. 
Så enkelt er det. 

Variert nok 

Spillet varierer dynamikken sin ved å inkludere et godt utvalg av minispill som aksesseres fra en sentral hub, som er hovedkvarteret til Warriors-gjengen. 
I god GTA-stil kan du derfra utforske spillets verden uten å utføre noen spesifikke oppdrag, du kan sette opp slagsmål mellom valgfrie gjenger eller spille oppdrag som forteller forhistoriene til enkelte nøkkelmedlemmer til Warriors. 

Det negative med Warriors er spillets ganske tydelige irritasjonsmomenter. 
For eksempel krever en del av oppdragene at du tagger ned vegger med Warriors-logoen. 
Dette innebærer at du følger et mønster på skjermen med den ene analoge stikken, ofte under kraftig tidspress. 
Disse oppdragene kan være kilden til ganske stor frustrasjon til tider. 

Selv om Warriors ikke overrasker oss med utrolig grafikk, ser spillet veldig solid ut for det meste. 
Men den største styrken når det gjelder det visuelle er den lekre presentasjonen og de stilige menyene. 
Rockstar har alltid vært dyktige på det området, og leverer varene også denne gangen. 

Spillet er så godt som obligatorisk kjøp for alle som elsker filmen, da den respektfullt bygger videre på verdenen filmen har skapt. 
Og i tillegg er det et fremragende actionspill som bør tilfredsstille alle glad i litt hemningsløs spillvold. 
Can you dig it?! 
