Noen av årets beste actionscener finner du i en sørkoreansk film
Byung-gil Jungs «The Villainess» gjør absolutt alt den kan for å underholde publikum. 

FILM: 
I en tid da underholdningsfilmer fra alle verdenshjørner vandrer søvngjengeraktig gjennom tynnslitte amerikanske sjangeroppskrifter – og publikum enten har vendt ryggen til kinofilmen eller vent seg til at tredjeakter er meningsløse transportetapper konstruert av datagrafikk uten forankring i verken fysikk eller følelser – seiler Sør-Korea opp som sjangerfilmens nye foregangsland. 
For i motsetning til de forsteinede formlene som kjennetegner Hollywood og dets imitatorer, utmerker sørkoreanske underholdningsfilmer seg ved å være fundamentalt ustabile hva gjelder sjanger og tone – hvilket gjør dem genuint uforutsigbare og (som regel) spennende. 

Ustabil 
Dette gjelder også Byung-gil Jungs «The Villainess», som hadde premiere i Cannes i våres, og som hopper uanstrengt mellom paranoid thriller, sukkersøt romanse, brutalt hevndrama og spinnvill action. 
Filmen åpner med et av årets beste actionsekvenser, der hovedpersonen Sook-hee (Ok-vin Kim) massakrerer seg gjennom en bygård full av gangstere, før hun til slutt overgir seg til politiet og innrulleres i en hemmelig utdannelsesinstitusjon for kvinnelige leiemordere. 

Parallelt med dette rulles Sook-hees komplekse bakgrunnshistorie opp via flashbacks, og det blir raskt klart at den statlige etterretningstjenesten langt fra er alene om å arbeide for å forme hovedpersonen til en drapsmaskin. 
Sook-hees liv er en eneste lang parade av tragedier, overgrep og manipulasjon, og i takt med at regissør Jung avslører nye detaljer om hennes fortid, introduserer etterretningssjefen Kwon (Seo-hyeong Kim) stadig nye intriger i livet til sin beste agent. 

Uforutsigbar 
Og da har vi ikke engang rukket å nevne den påtvunge plastiske kirurgien, at Sook-hee ble gravid med sin avdøde ektemann (Ha-kyun Shin) like før han fikk kraniet smadret med slegge, at hun og datteren Eun-hye får sitt harmoniske forstadsliv infiltrert av Kwons underordnede Hyun-soo (Jun Sung) som de begge faller pladask for – eller at alt dette på en eller annen måte kan føres tilbake til drapet på Sook-hees far. 

«The Villainess» er en tettpakket og tidvis forvirrende film, men selv om ikke alle deler fungerer like godt, er det vanskelig å ikke la seg smitte av denne særegne sørkoreanske begeistringen for å forsyne seg grådig og fordomsfritt fra underholdningsfilmens arsenal av virkemidler. 
Mens Hollywood er i ferd med å smelte blockbusteren, mainstreamkomedien og den dataanimerte familiefilmen sammen til en ferdigfordøyd suppe av post-parodisk proformaunderholdning, ligger appellen i disse koreanske filmene nettopp i det faktum at sjangerblandingen framstår som unaturlig og overrumplende. 

Underholdende 
Det finnes mer vellykkede eksempler på denne strategien enn «The Villainess» – se for eksempel Hong-jin Nas «The Wailing» som ble vist på norske festivaler ifjor – men det endrer ikke det faktum at dette er en type film vi trenger flere av på norske kinoer. 

Det er mange grunner til at amerikanerne fortsatt dominerer det globale actionfilmmarkedet, men nivået på actionscenene er ikke en av dem, og man kan også diskutere hvorvidt underholdningsverdien egentlig faktorerer inn lenger. 
«The Villainess» inneholder to av årets mest minneverdige actionscener, og mellom dem gjør den sitt aller ypperste for å underholde publikum. 
Hvor mange amerikanske filmer fra 2017 kan man si dét om? 
