Klipp, klipp hurra!
Du får ikke mer tacovennlig lørdags-TV enn dansende hunder, tissende pandaer og Johan Golden med kompani. 

TV: 
Det er bare å tine kjøttdeigen, finne fram boksmaisen, benke unger og besteforeldre foran skjermen og gjøre klar til fnisemorokos: 
I kveld byr TV2 på underholdning så taco- og familievennlig at det ikke kan slå feil. 

I «Klippkompaniet» serveres noen av nettets mest populære små videosnutter, hvorpå to lag komikere stilles diverse spørsmål og får fyre opp punhclineformen og drodle i vei i lettbeint og uhøytidelig konkurranse med Nytt på nytt-gefühl. 

Ja, vi elsker nettklipp Internett ser ut til å være kommet for å bli, og like fullt ser det ut til at nettets aller viktigste funksjon er å by verden på ubegrensa tilgang til videosnutter av søte katter, søte babyer, pandaer som nyser, skatere som går på snørra, bruder som besvimer og alt av den slags som man før i tida bare fikk se på «America´s Funniest Homevideos», og da måtte man holde ut de tørre vitsene til tørre programledere som Bob Saget og Tom Bergeron. 

Nå kan alle se videoer så mye de vil, og vi får ikke nok. 
Et klipp av en dansende labrador kan fort bli sett av over sytten millioner mennesker. 

Klart TV-produsenter ser potensiale i slikt og klekker ut konsept som «Klippkompaniet»: 
La en morsom programleder vise morsomme snutter og la morsomme folk kommentere i et morsomt konkurransekonsept. 

Programmet er kjøpt opp etter å ha gjort suksess i Sverige og Danmark. 

Sterke navn 
Hos oss er det den riksjoviale radio- og TV-skallen Johan Golden som leder an i studio. 
Faste deltakere på hvert sitt lag er Sigrid Bonde Tusvik og Odd-Magnus Williamson, begge godt kjent fra «Torsdag kveld fra Nydalen». 
Det er en velvalgt trio: 
Golden er lun, laidback og like trygg som morsom, Bonde Tusvik tilfører energi og Williamson er som vanlig kuleste katta i gata. 

Med gjester som kveldens Else Kåss Furuseth, Lisa Tønne, Bjarte Hjelmeland og svenske Robert Gustafson er det sterke navn vi får servert. 
Tommel opp! 

Gammelt nytt 
Men oppgavene lagene får varierer når det gjelder hvorvidt de får det beste fram i komikerne. 
For eksempel funker det fint når lagene skal gjette hvilke klipp som er mest populære på nett. 
Da får de flyt i praten. 
Men når de skal se små klipp og huske detaljer som «hvor mange bilder så dere på veggen i dette klippet?», er det ikke like fruktbart. 

«Klippkompaniet» kan egentlig ikke slå feil for de som liker lettbeint, ufarlig moro. 
Programmet sendes 20.00, så det er neppe ment å være videre frekt, heller. 
Men for alle som liker for eksempel «Nytt på nytt» kan det bli litt for tannløst. 

De av oss er vant med å se navn som Williamson og Golden være langt mer slagferdige og freske enn dette, og savner brodd. 

Mange av klippene er også så gamle og oppbrukte at sjøl sjuende far i huset må ha gått lei, som for eksempel «nysende pandabarn». 
Litt mer edge og litt freskere klipp tåler sjøl bestemor og ellevåringen. 
Lørdagskveld i 2014 betyr tross alt taco og ikke vassgraut. 
