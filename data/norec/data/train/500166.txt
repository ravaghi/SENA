De vakres moral
En liten og svært fransk film. 

16 år gamle Isabelle debuterer seksuelt med sin tyske sommerflørt Felix og konstaterer deretter nøkternt overfor sin lillebror at «nå er det overstått». 
Isabelle fyller 17, familien reiser hjem til Paris, og neste gang vi møter henne befinner hun seg på et hotell hvor hun får betalt for å ha sex med en eldre mann. 
Noe har våknet i den unge kvinnen; noe hun ikke vet hva er og som hun verken kan eller vil kontrollere. 

Isabelle lever et dobbeltliv. 
På skolen er hun en av mange jenter som strever med å mestre tenårenes hinderløype av skjellsettende milepæler, og samtidig skulker hun jevnlig timene for å ha sex med fremmede, voksne menn for penger. 
Og Isabelles utforskning og den effekten hennes seksualitet har på andre, truer raskt med å forskyve balansen i den bemidlede familiens harmoniske liv. 

«Ung & vakker» er en film om hvordan en vakker, ung kvinnes seksualitet påvirker menneskene rundt henne, og om hvordan den amoralske seksualiteten presses inn i akseptable former via ulike samfunnsinstansers inngripen. 
Isabelle får ikke anledning til å gjøre seg opp sin egen mening om sine erfaring; hun blir hele tiden fortalt hva hun skal føle og hvordan hun skal tolke oppførselen sin, og det er åpenbart at dette er vel så mye for de voksnes skyld som for hennes egen del. 

«Ung & vakker» er en liten og tilsynelatende enkel film hvis fremstilling av prostitusjon er så glamorøs og bekymringsløs, at den umulig kan sees som et innlegg i prostitusjonsdebatten. 
Men som en skildring av nye instinkter som stanger mot etablerte samfunnsnormer, makter den like fullt å fange noe som både er virkelig og realistisk. 
