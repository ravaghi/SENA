Fever Ray med en av årets beste plater
Fever Ray er tilbake, med leken mani og direkte begjær. 

Fever Ray: 
"Plunge" (Rabid) 

Svenske Karin Dreijer, også kjent fra duoen The Knife, er hun endelig tilbake som Fever Ray. 
Den selvtitulerte forgjengeren fra 2009 var både sart og skummel, og dreide seg mye rundt moderskapet. 
«Plunge» er kinky og sulten, nervøs og frigjørende. 

Albumet låter som tittelen: 
Som det å kaste seg ut i noe. 
Muligens farlig, sannsynligvis et adrenalinkick. 
Faren for å drukne veies mot ekstasen i å være i fritt fall, mens en håper på en myk landing. 
Jeg tolker «Plunge» som kjærlighetshistorier og fortellinger om begjær. 
Kroppslig, grenseløst, med et skeivt fortegn. 
En kvinne som synger om å ha lyst på en kvinne. 
Det erklæres ekstatisk, men også tvilende, som i den dvelende «Feelings»: 
She makes me feel dirty again, that old feeling of shame. 

Hender flettes sammen, samtidig som neven heves til kamp, som i «A part of us». 
Den strålende singelen «The moon and back» kiler med forventninger og usjenert lyst. 
Brått tas vi med inn i «Red trails», hvor smerten og blodet tar plass. 
En forvrengt fiolin leder oss gjennom låten, før «An itch» hamrer gjennom. 
Noen andre enn meg som hører Depeche Mode her? 

Fever Ray anno 2017 låter gjenkjennelig, men lydbildet tar også nye og vågale vendinger. 
Som på det frenetiske høydepunktet «IDK about you». 
Her har Dreijer hentet inn portugisiske Nídia, og sammen raser de av gårde i 150-og-noen BPM. 

Tell me something sexy and I'll log off my whatever, innleder hun «This country» med. 

Låten er spekket med parolevennlige sitater, heftig krydret med f-ordet blandet med politiske utbrudd om gratis abort og rent drikkevann. 
Det hele ender med at hun identifiserer brikken i det store puslespillet, a little thing called love, i «Mama's hand». 

«Plunge» er skeiv elektronisk popmusikk på kanten av det kommersielle, med en leken tiltrekningskraft på tvers av sjangre, men også med nok motstand. 
Produksjonen er sylskarp. 
En av årets beste plater. 

Beste spor: 
«IDK about you», «The moon and back». 
