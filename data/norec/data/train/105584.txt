Tristania - «Rubicon»
(Napalm / Indie) 

Popularisert goth. 

Innen goth metal'en er stavangerbandet Tristania både veteraner og pionerer - det siste skyldes måten de kombinerer mannlig og kvinnelig vokal på, noe de fremdeles holder sterkt fast på. 

Siden starten i 1996 har uttrykket blitt stadig mer melodiøst, ja nesten pop'ete i kantene uten å miste verken den tradisjonelle melankolske riffingen eller fotfestet i metal'en. 
I forkant av «Rubicon» har Mariangela Demurtas fra Sardinia avløst Vibeke Stene som brått gikk fra ryktene om at hun var ny vokalist i Nightwish til å gi seg helt. 

Stenes distinkte, nær operatiske stemmevalør savnes, selv om Demurtas gjør en fin, blå stemmefigur på denne uhyre velproduserte, gjennomarrangerte og stemningsfulle platen som skal ha pluss for å avrundes med norsk tekst! 

BESTE LÅT: 
«Amnesia». 
