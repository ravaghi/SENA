Håpløs Hannibal
Regi: 
Peter Webber. 
Genre: 
Skrekk/Thriller. 
Amerikansk. 

STJERNER: 
Gaspard Ulliel, Gong Li, Rhys Ifans, Helena Lia Tachovska, Dominic West. 

HANDLER OM: 
Den femte filmen om Hannibal Lecter handler om hans bakgrunn: 
Den unge adelsmannen i Litauen i 1944. 
Hans familie blir knust mellom den tyske og russiske front, hvoretter han blir fanget i en hytte sammen med en gjeng skruppelløse fribyttere, hvis sult driver dem til å spise hans lillesøster. 

Etter åtte grå og jævlige år på russisk barnehjem i hans eget familieslott, drar han til Frankrike, der han treffer sin vakre tante. 
Der studerer han medisin og forbereder virket som skal gi ham rykte som filmverdenens mest fryktede, velutdannede, dannede, og feinschmeckende kannibal. 

DOM: 
Hele prosjektet er en ytterst dårlig idé! 
Men det synes å ligge i tiden som en betent freudiansk tanke: 
Filmikonene skal på død og liv forklares - som mennesker. 
«Supermann», ja vel. 
Men selveste Hannibal Lecter? 
Ikke på vilkår! 

For hva har skjedd med Den Onde, som Anthony Hopkins har fremspilt med så sofistikert, renskåret, intelligent Mozart-akkompagnert ondskap, særlig i «Nattsvermeren» (1991)? 

Jo takk, en sjelløs og grusomt strevende yngling med haltende replikker og påklistret lidelse i en gjennomført og ekkelt sadistisk oppvisning i brukspretting. 
Stilen er bort, humoren svidd vekk, mysteriet halshugget. 
Og den ytre, ramlende klisjébruken aldeles overveldende dominerende. 

Vi får faktisk ikke engang vite hvilken vin som går best til det utsøkte kinnstykket av en litauisk skurk. 

Makan til forfall! 

Er du enig med VGs anmelder? 
Les mer om filmen og gi din egen anmeldelse her 
