Lyng:Stavanger-trio med myke melodier 

Vi håper å gi sjelefred for dem som lytter, sier Lyng om sitt første album. 

Lyng: 
"Dragevind" (Jøye Meg Musikk) 

I så måte har de lyktes ganske godt. 
Debuten duver mykt mellom viser og jazz, og Rigmor Jønsson har en stemme som trør varsomt i gresset. 

Med seg har hun Gerhard Ersdal på gitar og tangenter og Astrid Espe på bass. 
Stavanger-trioen oppgir bakgrunnen til å være alt fra pop og pønk til gammaldans og klassisk, og de har fått med seg Kine Oma på koring. 

De blander inn noen sanger på engelsk og fransk, men er best når de holder seg til hjemlig dialekt. 
Jønsson tar mer kontroll over sangene da, som i "Stjernestøv" der hun gjør imponerende mye ut av lite. 

Samtidig er Ersdals engelskspråklige "Breakfast at he Porcupine" et friskt pust, og Espes torader setter farge på franske "Au clair de la lune". 
Resten av tekstene er Jønssons, mens Ersdal skriver melodiene. 

De slutter på elegant vis med søndagsskoleskildringen "Familien Svartefår", et herlig punktum. 

Nå har de fått oppsummert tiden sin så langt og vist at de kan. 
Neste gang har de råd til å stramme inn. 

Beste spor: 
"Sukkerspinn", "Stjernestøv", "Familien Svartefår". 
