Filmanmeldelse:«Villmark 2» 

Har du blikk for skrekk, er det bare å gruglede seg: 
«Villmark 2» er ille nok. 

«VILLMARK 2» Norge. 
Regi: 
Pål Øie. 
15 år. 
MED: 
Ellen Dorrit Petersen, Anders Baasmo Christiansen, Baard Owe, Mads Sjøgård Pettersen, Éva Magyar, Tomas Norström, Renate Reinsve, Emese Nyírö, Torstein Løning. 

Det er faktisk hele tolv år siden kultforklarte «Villmark» kom fra fra Pål Øies syke sinn og sikre hånd. 
Såvidt jeg husker (anmelderens forbehold) har denne filmen litt med forgjengeren å gjøre - men vi har flyttet oss ned fra fjellet, inn i et gigantisk, ødeliggende, totalforfallent hospital i fjellsiden (Luster sanatorium i virkeligheten). 
Stedet skal rives, og et «klargjøringsteam» skal kartlegge giftstoffer, asbestansamlinger, sikre eventuelle skriftelige etterlatenskaper og slikt - før raseringen kan begynne. 

Stedet burde vært tomt for folk. 
Men det viser seg at det ikke er. 
Og det er fremfor alt ikke tomt for historie, verken fra krigens dager, fra sanatoriumdagene eller fra senere års tid som åsted for unevnelige eksperimenter. 

Jadda; selvfølgelig er historien søkt, naturligvis må man legge det meste av logisk tenkning til side, helt åpenbart blir enhver søkning etter dypere mening bortimot hensiktsløs. 

Dette er nesten utelukkende en ren sjangerøvelse med trigging av skrekkutløsere. 
Men Øie er slu nok til å vite at rendyrket stabling av effekter ofte ender i en humørløs suppe. 
Så innimellom den veldrevne faenskap, finnes små glimt av humor, minimale ertekroker, bittesmå villedende gags. 
Samt internhumor av type: 
Regissør Øie bruker Ellen Dorrit Petersen fra «Blind» med referanse til den berømmelige øyescenen fra Luis Bunuels kortfilm «Den andalusiske hund» fra 1929. 
Slikt noe. 
Som bygger opp tanken om at dette faktisk er en ganske gjennomarbeidet kinostolsete-væter av en film. 

Skuespillerne fungerer aldeles utmerket. 
Særlig Dorrit Petersen viser seg å være handlekraftig nok, Baasmo Christiansen feig nok, til å lage nødvendig sosial dynamikk oppi det hele. 

Tror du Øie denne gangen lar oss slippe med en håpefull slutt? 
Den som overlever, får se! 

JON SELÅS 

Norsk kinopremiere blir førstkommende fredag, 9. oktober. 
