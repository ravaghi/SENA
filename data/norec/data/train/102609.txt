Singleanmeldelse:- Klassisk David Bowie 

I ti år har spekulasjonene gått om David Bowie i det hele tatt ville komme med ny musikk igjen. 
I dag, på hans 66-årsdag, kommer singlen «Where Are We Now?», der jubilanten selv dukker opp i norsk t-skjorte i videoen! 

LÅT: POP David Bowie «Where Are We Now?» 
(Sony Music) 

Noen minutter ut i Tony Ourslers video dukker nemlig David Bowie opp i blå t-skjorte med påskriften «m/s Song Of Norway» som er et cruiseskip bygd i 1970 av norskamerikanske Royal Caribbean Cruise Line som eide skipet frem til 1997. 

Men det er selvfølgelig den nye låten det handler om, og her kan alle fans av David Bowie fra hans Berlinperiode de siste årene av 1970-tallet glede seg, for «Where Are We Now?» kunne glidd rett inn i hans klassiske Berlintrilogi «Low», «Heroes» eller «Lodger». 

Og det er helt bevisst fra Bowies side, som selvfølgelig har fått med seg sin produsent fra denne tiden, Tony Visconti. 
Tonen i låten er lavmælt og suggererende, dypt melankolsk og nesten sår. 
I teksten navnedropper han flere steder i Berlin som åpenbart har spilt en stor rolle i Bowies karriere og liv. 
Også videoen kretser rundt bybilder fra Berlin i denne perioden. 

I sannhet en liten godbit for alle - og det er mange - som har lurt på om vi faktisk hadde hørt det aller siste fra David Bowie. 

Det hadde vi heldigvis ikke - og i mars kommer resten av platen «The Next Day»! 
