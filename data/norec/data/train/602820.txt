Påskekrim for de nest minste
Den første filmen om Detektivbyrå nr. 2 er jammen blitt ganske skummel! 

FAMILIEFILM 

"Operasjon Mørkemann" 

Norge 2018 

Regi: 
Grethe Bøe 

Manus: Grethe Bøe, Jørn Lier Horst (bok) 

Skuespillere: 
Emma Kilane, Thomas Farestveit, Finn Schau, Eldar Vågan, Ulrikke Døvingen, Lise Fjeldstad 

Aldersgrense: 9 år 

Etter et tyvetalls bøker trenger ikke "Operasjon Mørkemann" bruke tid på å introdusere publikum for Detektivbyrå nr. 2. 
I stedet kaster den oss rett ut i handlingen: 
Tiril (10 år gamle Emma Kilane), Oliver (9 år gamle Thomas Farestveit) og Åtto (basset-hunden Devin, alder ukjent) snubler over noen uforklarlige hull på Fantesletta utenfor Elvestad (et lett gjenkjennelig Tvedestrand) og begynner å nøste opp et mysterium med lokalhistoriske røtter. 

Og løsningen på den slags kan man ikke google seg frem til. 
Man er nødt til å ta i bruk alle triksene i detektivhåndboken. 
Heldigvis vet våre helter hvordan man tar avstøpninger av fotavtrykk, lager periskop av en melkekartong og – med bare litt hjelp av bestefar (Eldar Vågan) – framkaller fotografier på gamlemåten. 

Uredde er de også: 
Store deler av filmen utspiller seg i – grøss! – dunkle gravkamre og – dobbeltgrøss! – knirkete hus fulle av spindelvev. 

Små filmentusiaster som synes at Karsten og Petra har blitt i tammeste laget, kan med andre ord glede seg til en adskillig mer spennende stund på kino. 
Ingen burde heller ikke kimse av muligheten til å plukke opp noen nyttige triks. 
