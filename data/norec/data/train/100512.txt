Små gys
Stilrene smakebiter fra den nye generasjon. 

MED: Arnhild Litlere, Jan Gunnar Røise, Nina Ellen Ødegård, Malin Soli, Trond Høvik, Juliana Nuyguen, Vivi Sunde, Frode Bjorøy og Simon Andersen. 

HANDLER OM: 
Fem yngre, vestlandske regissører fikk i oppdrag å lage hver sin fem minutter korte film om sine verste skrekkvisjoner. 
Resultatet er stilmessig påkostede minigrøss med kjente ingredienser: 
Likkjellere, skumle asiatiske barn, operasjoner uten bedøvelse og dystre hemmeligheter bak lukkede dører. 

DOM: 
«5 grøss» er et gøyalt prosjekt, og regissørene boltrer seg hemningsløst i grøsserklisjeene. 
Her er det lov med klisjeer, og de brukes på riktig måte. 
De fem filmene fungerer som pakke. 
De er markant ulike hverandre, og alle maner de fram en ekkel, gysende stemning som sender assosiasjoner til spøkelsestime med lommelykt under dyna. 
Aldri for skummelt, men stemningsfullt. 

Susanne Falkum Løvik setter tonen med den subtile «Oppvåkningen», som faktisk framkaller fysisk ubehag.Visuelt byr de på høy kvalitet og særegne stiluttrykk, alt fra Pål Jackmans kornete, duse fotografi i «Du skal få en dag i morgen», til Marius Somas David Lynch-aktige surrealisme i «Audition». 

Formatet er uvant. 
Det føles unektelig litt merkelig å skulle gå på kino for fem ganger fem minutter, men det skjer spennende ting på den norske kortfilmfronten, og det er verdt å vie oppmerksomhet, også når det ikke er fordi du ramler inn på en langfilm som tilfeldigvis viser seg å ha med en kortfilm på kjøpet. 
