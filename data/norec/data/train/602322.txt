Om overgangen til voksentilværelsen
Du dør ikke er langt fra like god som forgjengeren. 

«Du dør ikke» handler om Eva som lever i en monoton tilværelse. 
Hun jobber, hun bor; hver dag løper hun mens hun hører på Kent. 
Når det er vanskelig i livet, er det ofte lett å klamre seg til vaner, om det er noe som ikke er helt som det skal, så har man i hvert fall vanene. 
Man skulle tro at en person som kommer seg opp grytidlig for å løpe, har livet sitt på stell. 
Hvem tenker ikke det om menneskene som løper rundt om morgenen, som forserer én mil før de dusjer, spiser og drar på jobb? 

For Eva ligger det en trøst i dette: 
«På disse tidligere, åpne morgenene, så er det lettere å late som for meg selv også, at jeg er en vanlig person som er oppe tidlig, som skal hjem igjen til samboeren sin og barna sine, en som får det til, en som lever et velfungerende, sunt liv. 
En som husker å tøye ut før hun dusjer.» 

«Du dør ikke» er en melankolsk roman om noe sikkert mange føler i visse perioder av livet, en følelse av at noe mangler, men man vet ikke helt hva det er som mangler. 
I «Du dør ikke» er det også en melankoli over hvordan livet har blitt, hvordan det som var før ikke lenger er, akkompagnert av at hovedpersonens yndlingsband legger opp og starter på sin avslutningsturné. 

Temaet er typisk Strømsborg, også «Furuset» handlet om det tomrommet som kan oppstå når man er ferdig med noe, hvordan livet forandres og ikke lenger er som før. 
Men der hvor tomrommet oppstod naturlig etter en endt studietid i «Furuset», oppstår tomrommet likesom ut fra ingenting i «Du dør ikke». 

Det er vagt, og man tenker: 
Hvorfor kan Eva ikke bare gi slipp? 
Man åpner ikke opp for ting som kan skje dersom man dveler ved fortiden. 
Temaet føles dessuten en smule oppbrukt i «Du dør ikke». 
Det er ikke noe i «Du dør ikke» som ikke er gjort (mye) bedre i «Furuset». 

Og denne besettelsen av et band virker en smule infantilt. 
I det hele tatt er det ganske kjedelig å lese om folks besettelser for band, dersom man ikke skulle slumpe til å være en like stor fan. 
