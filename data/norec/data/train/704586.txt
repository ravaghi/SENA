Underholdende, lettbeint pirateventyr
Denne NBC-serien, som ble sendt for første gang på amerikansk fjernsyn i sommer, er basert på Colin Woodards roman "The Republic of Pirates". 

Handlingen er satt til 1729, og den britiske leiemorderen Tom Lowe (Richard Coyle) får i oppdrag å røyke ut pirathøvdingen Edward "Blackbeard" Teach, som er rapportert død for flere år siden, men som man mistenker at bare har gått under jorden. 
Dette viser seg å stemme, og vår helt og hans assistent, som for anledningen har inntatt en slags undercoverposisjon som skipsleger, blir tatt til fange av Blackbeards brutale kvinner og menn. 
Blackbeard er på jakt etter en liten, men betydningsfull del av skipets kargo, et nyoppfunnet navigeringsinstrument, som er på vei fra Jamaica til England. 
Planen til Lowe er å ta Blackbeard av dage og overta kontrollen på den lille øya hvor sistnevnte kontrollerer et lite samfunn bestående av ulike graderinger av banditter og fredløse. 
Dette går imidlertid ikke helt som planlagt, og heri ligger grunnlaget for serien, skal man dømme ut fra åpningsepisoden som er gjort tilgjengelig for anmeldelse. 

John Malkovich i birollen som den eksentriske og intelligente piratlederen er, ikke uventet, den mest interessante figuren i en serie som ikke akkurat kan kalles original, men som like fullt ser ut til å være solid håndverk. 
Han har noen herlige monologer, og interessante replikkvekslinger med hovedpersonen, som på sin side dessverre faller igjennom og blir temmelig uinteressant sammenlignet med den iøynefallende piraten. 

Malkovichs innsats til tross, førsteinntrykket er at dette er et noe lettbeint underholdningsprodukt, som først og fremst baserer seg på ytre handling, ikke dypdykk i interessante personligheter. 
Både oppbygning, plot og kampscener havner fort i sett det før-kategorien. 
Serien ble sendt på vanlig tv, ikke på betal-kanal, i hjemlandet, og dette kan muligens ha ført til den litt tamme og kommersialiserte formen. 
Det er lov å håpe at det tar seg opp etter hvert som vi kommer lenger ut i de neste episodene. 
