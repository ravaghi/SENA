Briljant Napoli-drama
Det er sjelden man ser en så god overgang fra bok til tv-serie som i HBOs drama basert på Elena Ferrantes «Mi briljante venninne». 

My brilliant friend 

Italiensk dramaserie 

Premiere på HBO Nordic 18. november 

Hvor mange ganger har vi ikke sett filmatiseringer av bøker og tenkt at de har mistet noe stemningen, detaljene og dybden i overgangen til lerretet? 
Og det er klart det er vanskelig. 
Når vi leser skaper vi våre egne bilder, av både mennesker og omgivelser, og det er ikke gitt at andre ser for seg det samme som vi gjør. 
Kanskje er det Elena Ferrantes presise tekst som har gjort utslaget her, for tv-versjonen om de to venninnene fra Napoli er så gjenkjennelig at det nesten er som om den har vokst rett ut av boksidene. 

Serieversjonen holder seg tett opp mot handlingen i «Mi briljante venninne». 
Den tilbakeskuende forellerstemmen tilhører Elena, som gir oss et usentimentalt og ærlig bilde av sitt gryende vennskap med den geniale, kompromissløse Lila. 
De to jentene vokser opp i en fattig bydel i Napoli, i overfylte bygårder preget av store familier, vold og sladder, men også av ærgjerrighet og håp om en bedre framtid. 
Elena er det klassiske eksempelet på en flink og veloppdragen jente, den som ville vært den soleklare eneren i klassen, hadde det ikke vært for Lila. 
Sistnevnte er smartere enn alle de andre til sammen, hun briljerer i alle fag, og etter hvert som de to venninne vokser til går hun fra å være en mager, kantete jentunge til en skjønnhet som også på dette området stiller bestevenninnen i skyggen. 
Som i boka skildres kombinasjonen av kjærlighet til venninnen og sårheten over å alltid være nummer to på en elegant og likefrem måte som smyger seg nådeløst inn på seeren. 

Det hadde vært en nær sagt umulig oppgave å formidle denne historien uten de rette skuespillerne. 
Her har serieskaperne truffet blink noe så til de grader. 
De fire unge jentene som spiller Lila og Elena på to ulike steder i livet ikke bare ser perfekte ut for rollene, de briljerer også med skuespillerferdigheter som ikke er hverdagskost blant barn i den alderen. 
Det er vanskelig å tenke seg hvordan tv-versjonen av Ferrantes briljante bok kunne blitt bedre enn dette. 
