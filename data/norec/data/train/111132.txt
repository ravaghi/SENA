Charlotte & The Co-Stars:«No-Tell Motel» 

(Bauta / Tuba) 

Sensuell rock noir. 
Charlotte Jacobsen har fullt forståelig det meste av søkelyset rettet mot seg i dette bandet, for resten blir kun co-stars - inkludert låtene - mot hennes stemme. 
Den er egentlig mer fascinerende enn virkelig god. 
Litt tynn, men innsmigrende, insisterende og på sitt beste svært sensuell. 
En slik stemme som stopper deg i forbifarten for å sjekke ut dette bandet nærmere. 

Da oppdager du at den retrospektive noir-følelsen fra debuten for fire år siden er intakt - ingen overraskelse her at Madrugada-leiesoldat Cato «Salsa» Thomassen har produsert. 
Mest vellykket denne gangen er hvordan han gjennom store deler av platen kler av lydbildet og lar Charlottes nevnte gromrøst bære uttrykket fremover, samtidig som den skygger over en del låtmessige kvalitetsbrister. 

BESTE LÅT: 
«Merry Go Round» 
STEIN ØSTBØ 
