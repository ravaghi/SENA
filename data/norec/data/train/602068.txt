Musikkglede på plate
Det er mange som klarer å formidle musikk, men å formidle musikkglede er en helt annen sak. 
Det er dette Audrey Horne gjør med sitt siste album «Pure Heavy». 

Starten på plata med låten «Wolf in My Heart», er et slag tilbake til 60-tallet og The Who, og herfra går vi helt frem til 90-tallet i referanser. 
Enkle melodier og lett gjenkjennelige hooks er den velkjente oppskriften Audrey Horne lever opp til. 
Selv om dette er gode egenskaper, kan det også føre til anonymitet, men det er der bergensbandet har en hemmelig ingrediens. 
Energi! 

Akkompagnementet går fra fengede riff, tostemte gitarmelodier og soloer til ballader med arpeggiobasert kassegitar. 
Gitarist Thomas Tofthagen er et kapittel for seg selv her, og fyrer av den ene imponerende soloen etter den andre. 
Det eneste som mangler er litt mer variasjon. 

Bandet gjør det klart best når de kjører på med alt de har, og man kan ikke annet enn å ha et glis om munnen når alle referansene til god, gammel hardrock ljomer over anlegget. 
Det må være utrolig gøy å spille slik musikk, og lekenheten smitter over på lytteren. 
Det oser av amerikansk attityde og man blir sittende å digge med musikken. 

Pure Heavy er rett og slett en ren fornøyelse. 
