Film:Sauer er supre dyr 

Animasjonsstudioet Aardman, kjent for «Chicken Run» (2000) og filmene om Wallace og Gromit, tar med seg den vesle sauen Shaun – han fra TV! – på kino for et helaftens eventyr. 

Det var snilt og smart av dem. 
Det er 85 frydefull minutter, dette her. 

Saueflokken er gått litt lei av rutinene på bondegården. 
Shaun disker opp med en plan som sender bonden rett til drømmeverdenen (gjett hvordan), slik at dyra kan ha farmen for seg selv, og få seg en skikkelig feriedag. 

«Sauen Shaun» («Shaun The Sheep: The Movie» 

Men bonden faller i søvn i en campingvogn som begynner å rulle. 
Og rulle. 
Helt inn til byen, som er London. 
Der krasjer den omsider, og bonden får seg en i knollen. 
Diagnosen er hukommelsestap. 

Shaun og saueflokken må følge etter for å redde ham hjem til gården igjen. 
I mellomtiden har bonden, som jo er flink til å klippe sauer, slått seg opp som fetert kjendisfrisør. 
Kommer han til å kjenne dem igjen? 

Aardmans plastilinklumper er uttrykksfulle til tusen. 
Alle snakker med ansiktet og øynene i denne filmen uten tale. 
«Sauen Shaun» har mer god fysisk komedie, og flere strålende visuelle «gags», enn de fem siste komediene jeg har sett til sammen. 

En strålende opplevelse er garantert for alle. 
Barn eller voksen eller hva du måtte være. 

MORTEN STÅLE NILSEN 
