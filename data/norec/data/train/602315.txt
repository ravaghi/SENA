Folkeopplysning på sitt beste
Velskrevet og vittig om kvinners seksualitet 

”Vi er like glad i uttrykket seksualmoral som Jens Bjørneboe. 
Altså liker vi det ikke i det hele tatt,” skriver medisinstudentene Ellen Dahl og Nina Brochmann i ”Gleden med skjeden”, en uttalelse underskrivende helhjertet kan føye seg til. 
Derfor er det en glede å lese boken de har skrevet om et av menneskets mest myteomspennende organer. 

Dahl og Brochmann knuser myte på myte, alt i et språk som både er saklig, lett forståelig, engasjerende, oppløftende og vittig på en gang – dette er rett og slett helt briljant. 
Jeg ble rett og slett glad av å lese denne boka, til tross for beskrivelsene av sykdommer, kjønnslemlestelse og den urett som er begått mot kvinner i den tro at det finnes noen såkalt ”jomfruhinne.” 

Grunnen: 
En så vennligsinnet og uklein bok om kvinners liv og seksualitet, helt fullstendig blottet for moralsk fordømmelse skal man lete lenger etter. 
For så lenge alle parter vil, så er jo sex et av livets goder. 

”Mennesket er den eneste dyrearten som skammer seg over å ha sex,” skriver forfatterne, og slik trenger det jo ikke å være. 
Det samme gjelder kropp generelt. 

Jeg spør: 
Vil noen sørge for at denne boka blir pensum på ungdomsskolen? 
Og selv om forfatterne skriver i forordet (kalt ”forspill”) at boken er skrevet for kvinner, både de usikre og de som bare vil vite mer om sitt eget underliv, hadde det ikke gjort noe om gutter og menn også leste den – heller tvert i mot. 

Når det er sagt, er det ikke bare ungdommer som kan få noe ut av denne boka. 
Det er nok mange i ulike aldre som kan lære noe nytt, så godt oppdatert som den er på ny forskning. 
Følelsen av aha! kommer mer enn én gang. 

Når den er lest, kan den etterpå godt brukes som oppslagsverk – gjerne i mer oppdaterte versjoner siden, alt ettersom ny forskning blir publisert. 
Jeg håper virkelig at mange vil ta seg bryet med å lese denne boka, for dette er folkeopplysning på sitt beste! 
