Poppa Rox
Rox: 
Memoirs 

En lovende 21-årings bekjennelser. 

Det kunne fort blitt kleint hvis alle 21-åringer skulle skrevet memoarer. 
Roxanna Tataei klarer det bra - hun legger nemlig aldri skjul på at hun ikke har levd så lenge. 
Tekstene på Memoirs er en ærlig beretning som viser at hun har gått på trynet i ny og ne, men at det som oftest ordner seg for snille jenter. 
Nettopp "snilt" er et ord som beskriver skiva godt; de tolv låtene passer til en sigen sommerkveld, men byr verken på store utfordringer eller overraskelser. 

BBC utpekte henne til en av de mest lovende britiske artistene i 2010, men Memoirs vil nok ikke skaffe Rox den samme oppmerksomheten som de andre jentene på lista (Marina & The Diamonds og Ellie Goulding) fikk da de slapp sine plater. 
På sitt beste høres den unge artisten ut som Duffy etter et kurs i kul attitude, mens de slappeste låtene fremstår som overskuddmateriale fra India.Aries "Acoustic Soul". 
Det er når hun tør å være tøff jeg liker henne best, og de to singlene "My Baby Left Me" og "I Don't Believe" viser at det finnes et solid bein i den jamaicansk-iranske nesa hennes. 

Memoirs kvaliteter ligger i en håndfull sterke enkeltlåter. 
Alt i alt fremstår albumet som en litt overfylt inspirasjonsbuffet; Rox har lekt seg med reggae et sted, lagt til et par nedstrippa gitarlåter og en god dose gladsoul. 
Mye av det funker, men det blir for stor variasjon mellom de ulike sporene. 

Alder kan tynge selv om man er ung. 
For denne jentas del vil sannsynligvis turnésommeren (med spilling på blant annet Slottsfjellfestivalen) gjøre noe med akkurat det. 
Dersom Rox bytter ut kirketurer og familietid med en god dose fest vil hun forhåpentligvis både få en modnere stemme, nye perspektiv til tekstene, og en trygghet som gir et mer helhetlig uttrykk til nye utgivelser. 
