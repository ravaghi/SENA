Årets partyspill
Vi har vel alle sett på disse quizshowene på TV og tenkt «ååååh, det der ser sannelig morsomt ut!». 
Det er utgangspunktet for PlayStation 2-spillet «Buzz». 

«Buzz» er et spill som først og fremst briljerer med sin uimotståelige, umiddelbare appell: 

Alt du trenger av forhåndskunnskap er et snev av musikkinteresse, samt evnen til å trykke på en diger rød knapp og fire litt mindre knapper i forskjellige farger. 

Inntil fire spillere sitter med hver sin spesiallagede kontroller. 
På skjermen kommer korte musikksnutter, etterfulgt av et spørsmål om hvem som har laget låten eller noe lignende - det er snakk om rundt 5.000 spørsmål, faktisk. 

Så er det om å gjøre å trykke fortest og svare riktig. 
I noen runder gir det poeng direkte, i andre runder kan du stjele poeng fra dem du spiller med. 
Blant annet. 

Tygg litt på dette, og prøv å si du ikke ser det for deg: 
«Buzz» har potensial til å være actionversjonen av «Trivial Pursuit», et spill som tar sosial underholdning i stua til de samme høydene «Singstar» har klart å oppnå. 
Uten at du behøver å avsløre din manglende evne til å holde en tone. 

Helt feilfritt er det riktignok ikke. 
Musikken er ikke original, du får i steden syntetiske keyboardtolkninger (tenk sliten hobbymusiker på et amerikansk motell, og du er i nærheten) som noen ganger treffer, og som andre ganger bommer miserabelt. 

Det er også litt trist at det ikke er mulig å få minuspoeng - når man blir trukket poeng for feil svar og allerede er på null, svir det ikke like mye. 
Tapere fortjener ingen nåde. 

Men kjernen i «Buzz» er uansett laget av pur, lett tilgjengelig underholdning. 
Og når man i tillegg vet at både sports- og filmversjoner av spillet er på vei, er det vanskelig å gjøre annet enn å klappe entusiastisk i hendene. 
