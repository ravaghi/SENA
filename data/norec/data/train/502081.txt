Den mest intense superheltfilmen noensinne
«Avengers: Infinity War» er urealistisk, oppblåst og bråkete. 
Og jeg gleder meg til å se den igjen. 

Det beste jeg kan si (og kanskje det eneste jeg trenger å si) om «Avengers: Infinity War», er at følelsen jeg fikk da jeg så den var den samme som under «Ringenes Herre: 
To tårn» (2002) – noe som kan tolkes som et kompliment og som en advarsel: 
Både «Infinity War» og Tolkien-filmen er oppfølgere og krever dermed litt forhåndskunnskap. 
Begge er episke, oppfinnsomme underholdningsfilmer for barn i alle aldre. 
Begge er nesten tre timer lange oppvisninger i spesialeffekter. 

«Avengers: Infinity War» er den tredje Avengers-filmen og film nummer 19 i det som kalles «Marvel Cinematic Universe». 
Under rulleteksten til den første Avengers-filmen (2012) fikk vi se et kort glimt av det onde romvesenet Thanos, et glimt som ga mest mening til innvidde tegneseriefanatikere – og jeg vil aldri glemme kisen bak meg som utbrøt: 
«Heeelvete! 
Thanos!» da jeg så den på kino. 
Men glimtet var også et løfte til disse innvidde om at Marvels forsøk på å skape et «univers» var på vei et sted. 

Siden den gang har det dukket opp flere slike glimt i filmene, og disse har tydeliggjort at filmselskapets plan har vært å tolke den beryktede tegneseriefortellingen «The Infinity Gauntlet» (1991). 
Den ble forfattet av Jim Starlin (som takkes grundig i rulleteksten til «Infinity War») og omhandlet Thanos’ forsøk på å samle et sett steiner («Infinity stones») med kosmiske krefter – for så å prøve å utslette halvparten av alt liv i universet. 
Intet mindre. 

Dette er også utgangspunktet i «Avengers: Infinity War». 
Regissørene Anthony og Joe Russo sjonglerer ulike perspektiv og drøssevis av rollefigurer, og de mange handlingsplanene foregår over hele universet. 
Likevel er filmen enkel å henge med i: 
Superhelter skal stanse en slem fyr som ønsker å ødelegge halve universet. 

Det er en nyhet at Thanos endelig er hovedperson i en Marvel-film. 
Og «Infinity War» viser tidlig hans motivasjon: 
Thanos ønsker å utslette halvparten av livet i universet, så den andre halvparten skal få flere ressurser og bedre vilkår. 
Dette er en form for «nihilisme» i praksis: 
En fastlagt idé om at det er umulig å reformere samfunn gradvis, og at de derfor må omstyrtes fra grunnen av – gjennom vold. 

Ondskap er noe superhelter som Iron Man (Robert Downey Jr.), Doctor Strange (Benedict Cumberbatch) og Star-Lord (Chris Pratt) ikke vil ha noe av. 
Uansett hva man måtte mene om behovet for endringer, er slike voldelige metoder uakseptable. 
Og dette moralske problemet skildrer filmskaperne med klarhet, slik at det legger opp til et like tydelig dilemma: 
Hva er man villig til å ofre for å redde halve universet? 
Dette er et spørsmål som går igjen i alle de ulike handlingene. 

Har slik moralsk klarhet gjort Marvel-filmene til en suksess? 
Det hjelper nok på, men i dette universet må etikk likevel nøye seg med å bli underlagt behovet for spetakkel på kino. 
Og dette vet regissørene, for «Infinity War» er deres tredje Marvel-film. 
Den store forskjellen mellom «Infinity War» og «Captain America: Civil War» er at intensiteten skrus opp. 
Forrige gang var det et dusin superhelter, nå er de over tretti. 
Forrige gang var handlingen på kloden, nå er den lagt til hele universet. 
Forrige gang var det flere sekvenser med kule spesialeffekter, nå er det en vedvarende digital «glans» gjennom hele filmen. 

Intensiteten er utmattende, men det er også en av de beste grunnene til å gå på kino. 
I likhet med «Ringenes Herre: 
To tårn» er ikke dette en film man liker – eller nyter – på en tradisjonell måte: 
Man «overgir» seg. 
Den er urealistisk, oppblåst og bråkete. 
Og jeg gleder meg til å se den igjen. 
