Diverse Artister:«Atlantic Gold» 

(Atlantic/Warner) 

Verdens billigste jukeboks 

«Diverse artister»-samleplater er som regel et forferdelig minefelt. 
Artister som ikke passer sammen, synger sanger som ikke passer sammen, pakket inn i stygge omslag og på full fart mot billighyllen. 

Denne, derimot, er det bare å styrte ut og få i hus, spesielt om du i utgangspunktet er novise på dette området. 

75 sanger fra plateselskapet Atlantics gullalder som selve arnestedet for 1960-tallets soulmusikk, samt noen utmerkede slengere fra de mer slengbuksefunky 70-årene. 

Hvordan dette materialet settes sammen, er egentlig ikke så nøye, for dette er innspillinger fra en tid da et plateselskap gjerne hadde en egen profil, gitt uttrykk av artister med mye til felles. 

I Atlantic-artistenes tilfelle var dette felleseiet stemme, sanger, «soul». 

Enten det dreier seg om The Coasters udødelige «novelty»-hits eller Aretha Franklins sjelebevrende dypdykk ned i det mest purt menneskelige. 
Ikke én dårlig låt, fryktelig mange du simpelthen ikke kan leve uten. 
En iPod i seg selv. 

MORTEN STÅLE NILSEN 
