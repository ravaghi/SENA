TEST: LG 55LA970W
Rett og slett en stor positiv overraskelse. 

Vi testet 55-tommeren som i skrivende stund koster 30.000 kroner. 
Den fås også i 65-tommer til 48.000 kroner. 
Merk deg at prisene her endres svært raskt: 
55-tommeren har for eksempel vært nede i 25.000 kroner, så også her bør du følge nøye med før du drar kortet. 

Design og førsteinntrykk 

LG kjører videre på sitt klassiske rammeløse design, og hvorfor ikke: 
Det ser lekkert ut, og spesielt ved siden av Sonys modell med store høyttalere på siden blir den som en fotomodell å regne. 

Lyden på så flate TV-er er sjelden noe å skryte av, og vi stusset over at det virket umulig å se front-høyttalerne på LGs modell. 
Forklaringen er imidlertid verdt å få med seg: 

På LGs modell kommer nemlig høyttaleren glidende fram under selve panelet når du skrur på TV-en. 

Når du i tillegg kan låse høyttalerne i skjult posisjon gir vi tommelen opp. 
For deg som uansett bruker surroundanlegget i stua til å gi lyd, får du altså kun et rent TV-panel å se på når TV-en er i bruk. 
Det gir pluss i vår bok. 

Noen lydmessig revolusjon klarer likevel ikke LG å gi, men du får i hvert fall hakket bedre lyd enn hos Samsung. 
Basshøyttaleren plassert på baksiden av panelet gir altså litt mer dybde til stemmer og dialog enn hos Samsung, selv om også den må se seg slått av Philips, og ikke minst Sony på dette punkt. 

Som du kanskje har fått med deg har LG fra og med i år gått over til å kun levere TV-ene med sin Magic Remote-kontroll, du får altså ingen tradisjonell fjernkontroll i esken. 

Akkurat det er vi ikke helt overbevist om er like vellykket: 

Pek og klikk-funksjonen, samt det innebygde scrollehjulet fungerer riktignok glimrende når alt er på stell, og når det gjelder styring av SmartTV-funksjonene er den i sitt ess. 

Til vanlig bruk er det imidlertid annerledes: 
Vi opplevde flere ganger at fjernkontrollen automatisk dro oss mot høyre, og dermed blir det vanskeligere å treffe der du vil. 
Vi mener også at det er langt mer effektivt å ha en vanlig fjernkontroll med hurtigtaster, i stedet for å aktivere skjulte skjermmenyer. 

At TV-en, i likhet med Samsung, har stemmestyring via kontrollen er greit nok, men etter vår oppfatning er det mer en gimmick du viser fram når du har besøk, enn noe som blir brukt i praksis. 

Med andre ord: 
Bruken av Magic-remoten krever tilvenning, og vi skulle derfor ønske at LG fortsatt la med en tradisjonell kontroll i esken. 

Bildekvalitet TV, Blu-ray og Netflix 

Igjen konstaterer vi at både Samsung og LG leveres med alt for kraftige innstillinger. 
Kontrast og baklys står for eksempel på maksimalnivå. 
Heldigvis er det enkelt å justere ned via bildemenyen, så snart du har blitt vant til fjernkontrollen. 

Som nevnt brukte vi standardmodus på TV-sendinger, og film/cinema-modusen på film. 
Merk deg at aktivering av filmmodusen fjerner en del bildebehandling, så hvis du syns TV-en hakker litt på store panoreringer i actionsekvensene må du inn og slå på dem igjen. 

Og her gjør LGen en god jobb. 
I motsetning til Samsung har den nemlig prosessorkraft nok til å fjerne hakkingen uten å kludre til resten av TV-bildet når den skalerer TV-bildet opp til den høye oppløsningen på panelet. 
(Hos LG fjerner du hakkingen ved å sette «TruMotion»-funksjonen på Slett.) 

Også når det gjelder Netflix gjør LG en fin jobb: 
På TV-serier av god kvalitet blir bildet glatt og fint. 

LGs TV skiller seg imidlertid ut fra konkurrentene ved å bruke sin egenutviklede Nano baklysbelysning, som vil si at lysdiodene (fordelt på 144 separate soner) dimmes mer rett på panelet. 

Vår erfaring er at dette gir litt bedre kontrast og sortnivå enn konkurrentenes kant-LED modeller klarer, selv om det her er snakk om små nyanser: 

Fordelene med det aktive baklyset kommer spesielt til sin rett i scener hvor bildet både har mørke og helt lyse objekter. 
Her glimter altså LG-en til med en bedre dynamikk i bildet enn de øvrige konkurrentene i testen. 
Det gir naturlig nok pluss i margen. 

Bildekvaliteten på 4K-innhold 

Det å se så mange detaljer i et fullt fargespekter må rett og slett oppleves, og 4K-bildet til LG er som forventet helt glimrende. 

Vi gir også ekstra fjær i margen for bakgrunnsbelysningen, som for dedikerte filmfans gir det lille ekstra i mørke scener. 

Konklusjon 

Bildemessig er LGs alternativ så god at den burde havnet på en solid andreplass i denne runden. 
Et prishopp har likevel gjort at vi plasserer den på nivå med Sonyen, men som du bør ha fått med deg nå: 
Prisene endres så hyppig at her er det bare å følge nøye med. 

Hvis du ikke trenger lydkvaliteten du får på Sonys alternativ er dette uansett et svært godt TV-kjøp. 

LG 55LA970W 
