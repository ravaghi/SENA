Prøv denne når du kjører om natten
The Twilight Singers med udetonert sprengladning. 

ALBUM: 
Malmrøsten Greg Dulli — kjent fra Ohio-bandet The Afghan Whigs og The Gutter Twins-prosjektet med Mark Lanegan — er tilbake med sitt The Twilight Singers. 

Har du kjennskap til mannens kunstneriske signatur, vil du oppdage at de fleste låtene her følger noen svært velkjente og forutsigbare mønster. 

Som på de fire foregående Twilight Singers-albumene får vi fyldig arrangerte, melodramatiske låter med pianoriff og strykere, og som oftest et tett rockedriv i bunn. 

Dette er musikk perfekt egnet for ensom nattkjøring med whiskyflaske i hanskerommet, tårer i øyene og smerter i brystregionen. 

Best er Dulli når han presser stemme og komposisjonsgrep utenfor komfortsonen, som på singelen «On The Corner», Ani DiFranco-duetten «Blackbird and the Fox» og ørkenlåten «Never Seen No Devil». 
Her griper musikken virkelig etter lytteren, i stedet for å bare bre seg over deg som et tungt pledd. 

For selv om albumtittelen kanskje antyder noe eksplosivt og forløsende, minner stemningen på «Dynamite Steps» mer om — på godt og vondt — en ulmende, udetonert sprengladning. 
