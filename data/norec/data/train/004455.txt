The Homesman
Stødig western med Tommy Lee Jones. 

Ringreven Tommy Lee Jones både regisserer og spiller i en velgjort western, der person- og miljøskildringer er viktigere enn klisjefylte dueller og poseringer. 

The Homesman er et lavmælt drama med mange fine nyanser i dynamikken mellom Lee Jones og Hillary Swank, som spiller den andre hovedrollen. 

Historien gir kanskje ikke svar på et par viktige spørsmål, men det er muligens best å la mystikkens slør være i fred. 

Farlig reise over prærien 

Tre kvinner har mistet forstanden i et lite samfunn langt ute på prærien i Nebraska. 

De trenger en «homesman» som kan frakte dem hjem dit de kom fra, men det blir noe uventet en kvinne, når Mary Bee Cuddy (Hillary Swank) tar på seg oppgaven. 

På veien redder hun livet til Briggs (Tommy Lee Jones), som blir med på reisen som kusk og vaktmann. 
Og det kan behøves over et vilt og øde prærielandskap, der flere farer lurer. 

Filmen gir et godt bilde av hvor hardt og ugjestmildt livet kunne være for nybyggerne på prærien. 

Rodrigo Prietos majestetiske bilder av knusktørt og endeløst landskap, gjør at man saktens kan lure på hvorfor de slo seg til der. 

Og Lee Jones gir gjennom sin skildring en god forståelse for hvordan præriegalskap kunne oppstå. 
Man føler hvordan isolasjon og dystre utsikter påvirker disse figurenes mentale tilstand. 

Interessante figurer 

Tommy Lee Jones, og hans medmanusforfattere Kieran Fitzgerald og Wesley A. Oliver, lar hovedfigurenes fortid være gåtefull. 

Vi får for eksempel aldri noe eksakt svar på hvordan Mary Bee Cuddy havnet alene langt ute på prærien, og jeg synes ikke at de mannlige figurenes forklaringer på hvorfor hun er "dårlig konemateriale" holder. 

Det brukes heller ikke mye tid på å fortelle hvorfor Briggs ble en omreisende streifer i det ville vesten. 
Men begge er interessante figurer med åpenbar bagasje som kan forklare deres valg og handlinger i historien. 

Både Lee Jones og Swank spiller godt. 
Birollene er fylt opp av klasseskuespillere som John Lithgow, Jesse Plemons, James Spader, Tim Blake Nelson og Meryl Streep. 

Litt forsmedelig er det kanskje at historiens to norske nybyggere, Thor og Gro Svendsen, spilles av de danske skuespillerne David Dencik og Sonja Richter, som også snakker dansk med hverandre. 

Men det er ikke nok til å forpurre det faktum at The Homesman er et godt drama, som tar meg over 150 år tilbake i tid med upåklagelig innlevelse 
