Mye å le av i serie om kommunen som plutselig blir fire milliarder rikere
Ny humorserie fra «Lilyhammer»-skaperne. 

Siden norsk komedie og drama for tiden er strålende post-«Skam» – med bidrag som «Hit for Hit», «Stories from Norway», «Match», «Presten», «Neste sommer», «Helt perfekt», «Unge lovende», «En natt» og «Heimebane» – ligger lista langt høyere enn da «Lilyhammer» ble dyttet blindt ut hoppkanten i 2012. 

Roeng – anagram og analogi for post-olje-Norge – er den fiktive kommunen (egentlig Fet) som får det fett da fire milliarder kroner står på konto etter uforutsette tastetrykk fra et talentfullt gutterom. 

Hva kan gå galt? 

Den nye serien fra skaperne av storsuksessen «Lilyhammer» (Anne Bjørnstad, Eilif Skodvin og Tomas Solli) starter med den slitne ordføreren Tom Eide (Såheim) uforklarlig svevende med overstemme i verdensrommet, med vidt utsyn ned mot terra, det latinske ordet for jorden, og navnet som for folk flest benevner kommunal finansskandale. 

«Det her blir en ny Terra-skandale, altså», sier Eide først, men «Roeng» snur raskt kloden oppned (lik Trygdebeistet i «Trygdekontoret», som ble søkkrik av å svare på et Nigeria-brev), og lar ordføreren og de andre folkevalgte og ansatte famle og falle med de nyvunne finansene. 
«Norges minst innovative kommune» blir «Norges rikeste kommune», med penger «som en styrkedrikk». 
«Vi har tjent fire milliarder kroner. 
Hva kan gå gærent?» spør Eide, men slår også fast at «Det går an å bli for innovativ». 
Næringspark med negleakademi og en sopp-app er blant forsøkene. 

Det er mange morsomme scener, som da Eide er på skillsmissepapirsignering i regnvåt sykkeldrakt, og noen barn senere pirker i den sovende slasken med en pinne: 
«Hvorfor lukter du så vondt? 
Er du sykkelbud?» 
Eller da Reidun (Anne Marit Jacobsen) etter 42 år som sekretær mister nøkkelkorttilgangen og spiser fyrstekake alene siste dag på jobb. 

Litt for tydelig 

Såheim er god. 
Det er også Otto Jespersen som mildbarsk driftsansvarlig, og Anne Krigsvoll som smiletruende lånehaimor. 

«Ja, de penga», synger Sandbeck i «Pengegaloppen», og ofte blir poengene litt for tydelig understreket. 
Hvis du virkelig vil le av original kommunal klomsing, vil jeg heller anbefale Ylvis’ gravende musikal om stupetårnet på Hamar i «Stories from Norway». 

«Roeng» er absolutt ambisiøs i sin mørke, absurde komedie. 
Men det hender at det skurrer litt i tonen. 
Karakteren «Benjamin» blir jeg for eksempel ikke helt klok på gjennom de første episodene. 
Kanskje han blir tydeligere i de resterende. 

TV2 presenterer serien både som «humordrama» og «komedie» i sin presseomtale. 
Men det er ikke alltid tvangssammenslåinger fungerer. 
