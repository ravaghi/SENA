TV-anmeldelse:Hektisk Hellstrøm-TV 

Mer mat og kjendiser. 
Men mest av alt Hellstrøm - heldigvis. 

«Hellstrøm inviterer til matduell». 
TV3 mandag til torsdag kl. 20.00 

Eivind Hellstrøm skal ikke bare konkurrere med sin inviterte kjendisgjest i «Hellstrøm inviterer», men også TVNorges «4-stjerners middag» som går samtidig. 
Og man blir nødt til å sette de to litt opp mot hverandre. 

Denne sesongens «4-stjerners middag» hadde premiere for en uke siden. 
Det var smart. 
For det var flere enn undertegnede som hadde savnet konseptet der fire kjendiser inviterer hverandre hjem, drikker og koser seg - mens en av dem i ro og mak får vist frem sine kokkeferdigheter. 

Hellstrøms matduell er en skikkelig kjappis: 
Programmet varer bare i cirka 22 minutter. 
Bang, her er Hellstrøms kjøkken (egentlig et studiokjøkken). 
Bang, her kommer en kjendis med mat. 
Bang, her lages det mat. 
Og bang, her er vinneren. 

Og kanskje blir det tid til litt småprat med kjendisen. 
Men ikke mye. 
Hellstrøm raser av gårde over grytene. 
Og jeg blir faktisk litt overrasket over å se at han lar seg stresse såpass som han gjør. 

Det er som kjendisgjest Kristin Halvorsen sier: 
Han er ikke så god til å gjøre flere ting samtidig. 

Hellstrøm kunne med fordel tatt enda bedre vare på gjestene sine, selv om dette er en duell. 
Han blir helt besatt av å imponere over grytene. 

En gjest som Anne Lindmo blir spilt helt ut på sidelinjen - med sin medbrakte favorittmat som Hellstrøm totalforkaster: 
Han stiller med eget lam, egne grønnsaker og egne finesser. 
Jeg trodde poenget var at Hellstrøm skulle ta kjendisens utvalgte mat og konkurrere om å lage kjendisens favorittmat - med de samme råvarene? 

Lindmo mister selvtilliten og velger heller å ta over programlederrollen: 
Vi får vite mer om Hellstrøm enn Anne Lindmo for å si det sånn. 

Men Hellstrøm er Hellstrøm. 
Jeg elsker introen til programmet - den toppes av noe så banalt som at Hellstrøm tar et knask av en sukkerert. 
Det er bare Hellstrøm som kan gjøre det på en så sofistikert og, kan jeg få lov til å si, sexy måte. 
Phu! 

Og det er vel fordi Hellstrøm er Hellstrøm at han har fått med så mange bra kjendiser. 

Allerede første uken møter vi Stig Henrik Hoff, Jon Almås, Anne Lindmo og Kristin Halvorsen. 
Det er moro å se at Hellstrøm innretter seg mye etter hvilken kjendis han har på besøk. 
Han banner som en gris sammen med Hoff. 
(FY!) 
Og han snakker politikk med Kristin Halvorsen. 

Men han blir mildt sagt forvirret av Jon Almås skuespillerprestasjoner ved kjøkkenbenken. 
Her kommer det «Nytt på nytt»-onelinere i ett. 
Som «Når gulroten begynner å bli så tynn at du kan bruke den som solbriller, da vet du at du er på riktig vei». 

«4-stjerners» starter en halvtime før Hellstrøm. 
Kommer seerne til å svitsje over til TV3 kl. 20.00? 
Sikkert mange Hellstrøm-elskere, men jeg føler meg nesten utro når jeg sier: 
Er kjendisene bra nok i «4-stjerners», skal det litt til å droppe ut halvveis til fordel for Hellstrøm. 
