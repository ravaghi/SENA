PRØVEKJØRT:Toyota GT86 

BARCELONA (DinSide Motor): 
Det er nå offisielt, Toyota skal ikke lenger være et kjedelig bilmerke. 

Det er ikke til å komme forbi og selv Toyotas egne representanter innrømmer det når de blir presset: 
Den største japanske bilprodusenten har ikke akkurat hatt bilverdenens mest spennende image de siste årene, for å si det mildt. 

En etter en forsvant morobilene Toyota var kjent for, som Celica, MR2 og Supra. 

De som går så langt som å kalle Toyota et kjedelig merke er det også ganske mange av. 
Den gode nyheten er at dette har Toyota, ved sin toppsjef Akio Toyoda personlig, bestemt seg for å få en slutt på. 

Glem kjedelig 

Etter å ha kjørt Toyota GT86 er vi overbevist om at de kan lykkes med det. 
Det sier sitt at Toyoda selv kjører racing i helgene og at han har innrømmet at Honda NSX er en av favorittbilene hans. 
Han har altså vært motivert og har kommunisert denne motivasjonen nedover i Toyota-systemet. 

Det første resultatet hos Toyota er altså denne sportsbilen "for folket" (Toyotas luksusmerke Lexus for sin del har jo sin fantastiske LFA), og vi er overbevist om at det ikke vil stoppe der. 
Toyota har hentet frem den historiske referansen GT2000 fra 1967 og designen av GT86 er inspirert av den - etter vår mening imidlertid uten å være i nærheten av å bli like vellykket. 
86-navnet henspiller for øvrig på en sportslig "GTI"-Corolla fra 80-tallet, Corolla AE86, som hadde en viss suksess i en del land. 
Det er også antall millimeter slaglengde og boring på hver av sylindrene. 

Tvilling 

Verken når vi ser bilen utenfra eller når vi åpner døren som åpenbarer interiøret i GT86 blir vi overrumplet på noen måte - dette er jo tvillingen til Subaru BRZ, som vi tidligere har kjørt. 
Bilene er med andre ord identiske, på noen detaljer nær. 

Det betyr at den samme "magiske formelen" for kjøreglede er tatt i bruk: 
Kompakte dimensjoner, bakhjulsdrift, nær ideell vektfordeling (53 prosent foran og 47 prosent bak) og et meget lavt tyngdepunkt. 

Lavt i terrenget 

Ifølge Toyotas egne tall, har GT86 et tyngdepunkt som ligger kun 46 centimeter over bakken, hvilket kan sammenlignes med 48,2 i Porsche Cayman og 49,5 centimeter i Nissan GT-R. 
Lexus LFA skal ha tyngdepunktet på 44,5 centimeter og Porsche 911 GT3 på 44,6. 

Dette er muliggjort ved flere grep, men fremfor alt motorkonfigurasjonen. 
Det dreier seg jo om Subarus nylig utviklede firesylindrede boksermotor, altså med "liggende" og horisontalt motstilte sylindre, hvilket gjør motoren forholdsvis flat. 

Turtall og atter turtall 

Den selvpustende motoren har to liter slagvolum og yter opptil 200 hestekrefter. 
Dreiemomentet er 205 newtonmeter. 
Dette er en utpreget turtallsmotor - den er turtallsavhengig som bare det - men heldigvis også svært turtallsvillig. 
Det illustreres ved at maksimal effekt oppnås ved 7.000 omdreininger, bare 400 før turtallssperren, som slår kontant inn hvis man ikke passer på å skifte gir i tide. 

Dreiemomentet for sin del når sitt maksimum helt oppe ved 6.400 omdreininger. 
I lavere turtallsregister er det svært tynt med krefter og det skjer faktisk ikke stort før nærmere 4.000 omdreininger. 
Dette er altså en motor som trenger å "piskes". 

Fine ytelser 

Ytelsene på bane er identiske med Subaruens, naturlig nok og de er helt OK for denne kategorien. 
0 til 100 tar 7,6 sekunder med manuell girkasse mens automatversjonen trenger 8,2 sekunder på samme øvelse. 
Topphastigheten er henholdsvis 226 og 210 kilometer i timen. 
Det hjelper at bilen er noe av en lettvekter, med en egenvekt på bare 

Pris: 448.000 kroner 

Når det gjelder forbruk er det imidlertid versjonen med automatgir som har overtaket, og det ganske markant. 

Mens forbruk og CO2-utslipp for manuell versjon er henholdsvis 0,78 liter per mil og 181 gram per kilometer, er de for automatens del 0,71 liter per mil og 164 gram. 
Dette gjør at den norske importøren kan tillate seg å prise de to versjonene likt - nemlig 448.000 kroner. 
Da er engangsavgiften på automatversjonen 197.000 kroner og på den manuelle 175.000. 

Automaten er en moderne og effektiv girkasse, nylig utviklet av Toyota og den passer meget godt til denne bilen. 
For vår del foretrekker vi å gire manuelt i en slik bil, noe også automaten tillater via hendler på rattet. 

Banekjørt 

Til forskjell fra vår tidligere erfaring med Subaru BRZ, fikk vi denne gang kjøre Toyota GT86 ikke bare på fine veier rundt Barcelona, men også på bane; en morsom øvingsbane med mange til dels utfordrende svinger, ved navn Park Motor. 

Etterhvert som vi ble varme i trøya og presset bilen mer, lot vi oss imponere i enda større grad enn på vei over den fine balansen, veigrepet og hekkens aktive medstyring som er forholdsvis lett å kontrollere. 
GT86 sier heller ikke nei til å forsere kurvene sidelengs dersom man ber den om det, og det er da også meget fristende. 

Vellykket totalpakke 

Mye stemmer altså med denne bilen og i hovedsak selve kjøreopplevelsen, som akkompagneres av en akkurat passe sportslig motorlyd, ganske karakteristisk for bokseren. 
De sportslige kjøreegenskapene kombineres ikke med noen høy grad av komfort - det går ganske stumpt for seg over ujevnhetene. 
Det finner vi imidlertid ikke noe problem med å leve med i en slik bil. 
Vi ser heller ingen grunn til å klage over prisen - for 448.000 kroner er for øvrig GT86 en velutstyrt bil og i Norge er det standard med blant annet seter i alcantara/delskinn og Toyota Touch&Go; Multimedia og navigasjon. 

Vår konklusjon blir ganske enkelt at dette er bilen som for tiden gir markedets beste forhold mellom pris og kjøreglede. 
