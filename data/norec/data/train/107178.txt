Sprikende rallyopplevelse
Det offisielle WRC-spillet gjør for første gang relativt drastiske endringer. 
Men er endringene til det bedre? 

Muligheten til å selv bestemme graden av realisme - fra å få masse hjelp til å bremse og svinge til noe som begynner å nærme seg simulasjon, hindere i veibanen (steinras og slikt), rallycross for flere biler på veien samtidig og konseptbiler. 

Det er nyhetene du får i det femte offisielle WRC-spillet, «WRC Rally Evolved». 
På letteste innstilling er spillet lettere enn noen gang, og på tøffeste innstilling nærmer spillet seg «Richard Burns Rally». 

Begge ytterkantene ligger et godt stykke fra det man er vant til, og for min egen del synes jeg i alle fall den tøffe siden av vanskelighetsskalaen er velkommen. 

Jeg liker å jobbe med terrenget, jeg setter pris på at bilen tar skikkelig skade ved uvettig kjøring (og da mener jeg skikkelig skade, noe du bare opplevde ytterst sjelden i de fire forgjengerne) og det er morsomt å bruke tid på å lære seg spillet på nytt. 

Men jeg mener denne gradvise og valgfrie vanskelighetsinnstillingen er innført på helt feil måte. 
Når man kan finjustere på tre forskjellige områder, blir det ikke lett å bli enige med kompiser om hva man skal kjøre på når man møtes til dyst (alle kan i teorien bruke hver sin innstilling, men hallo - alle må naturligvis kjøre under like forhold, ellers vil taperne alltid ha noe å skylde på). 

Det ville for eksempel vært mye bedre å ha tre vanskelighetsgrader, hvor også realismegraden var forskjellig - og ikke bare tidene man kjører mot, slik situasjonen har vært i serien til nå. 

I tillegg er jeg ikke HELT sikker på om jeg synes den vanskeligste innstillingen er mer morsom enn det man fant i for eksempel «WRC 4» (et spill jeg forøvrig spiller fremdeles). 
Spillet har faktisk mistet litt av sitt adrenalinpumpende actionpreg. 

Et preg som forsåvidt sniker seg gradvis tilbake etter hvert som man blir flinkere, men som aldri kom helt til gamle høyder for meg i alle fall. 

Alle nyhetene betyr dessuten at utviklerne har vært nødt til å kutte ned på noe av det mest vesentlige av alt: antall baner. 
Det er nå bare tre baner per land. 
Alt, alt for lite, og det er særlig her du finner årsaken til det laveste terningkastet jeg har gitt noe spill i denne serien til nå. 

Mye av grunnen til min irritasjon er at antall baner er ofret til fordel for blant annet rallycross, konseptbiler og litt bedre grafikk. 
Grafikken er bare marginalt bedre, som jeg opplever den i alle fall. 
Og rallycross og konseptbiler bryr meg midt i et visst sted. 

Jeg liker WRC-spillene når de gir meg WRC-opplevelser. 
Alt annet er ubetydelig. 
