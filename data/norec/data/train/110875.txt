Spillanmeldelse:«Tiger Woods PGA Tour 12» 

(VG Nett) 
Det siste året har andre ting enn putting skapt pressestorm rundt Tiger Woods, men i «Tiger Woods PGA Tour 12» driver golflegenden like stødig som før. 

Få idretter stiller større krav til selvbeherskelse og mental konsentrasjon enn golf. 
Kun et øyeblikks tankesvakhet skiller den lille, hvite ballen fra å forsvinne bak dype sandvegger, drukne i snedig plasserte innsjøer eller kile seg inntil velfriserte furutrær. 

Jeg tror få av mine medspillere vil være uenige i at golfbanen er skueplass for både boblende ekstase og bunnløs fortvilelse, gjerne innenfor de samme fem minuttene. 
De mest sindige og velkledde mennesker kan strutte med kjærlighet for verden, naturen og sine medmennesker, for kort tid etter å frese og banne som fulle sjømenn. 

Men av en eller annen grunn utsetter vi oss for den emosjonelle berg-og-dalbanen gang på gang, for golf er en idrett man blir glad i. 
Da de færreste av oss vil få mulighet til å delta i golfens eliteserie, PGA Tour'en, er det slettes ikke så dumt å drømme seg dit i spillserien «Tiger Woods PGA Tour». 

Årets versjon, «Tiger Woods PGA Tour 12», har lagt hovedfokuset på den erverdige «U.S Masters». 
Tiger Woods har vunnet turneringen og den ikoniske grønne jakken hele fem ganger, og nå er det din sjanse til å følge i tigerens fotspor og utvide garderoben. 

Før du kommer så langt, må du bygge opp din virtuelle golfer fra grunnen av. 
Karrieremodusen foregår i fem stadier, fra lokale amatørturneringer og en nasjonal amatørliga, til PGA Tour og til slutt U.S Masters. 
På veien får du erfaring som brukes til å gjøre golferen din bedre, samt sponsoravtaler og bedre utstyr. 

Nytt denne gangen er fokuset på caddien, som i år gjør atskillig mer enn bare å bære baggen din. 
Han setter opp forslag til slag automatisk, hjelper deg å lese greenen og kommer med ymse råd underveis. 
Ettersom du klarer visse sett med mål på en bane, belønnes du med bronse, sølv og gull, som igjen gjør at caddien din blir bedre og mer presis på den banen. 

Systemet fungerer slettes ikke så verst, men det er litt vanskelig å forstå hvorfor han konsekvent gir blaffen i vindforholdene. 
Når det blåser skikkelig er han så godt som ubrukelig og det skal ikke så mye mer til enn en uheldig plassert bris før nærspillet må justeres. 
At han velger å ikke foreslå noe når man ligger vanskelig til, er derimot positivt fordi det tvinger deg til å være kreativ på egenhånd. 

Kontrollsystemet er kanskje noe av det viktigste ved et golfspill, og i «Tiger Woods PGA Tour 12» har man stort sett de samme alternativene som tidligere. 
Selv slet jeg såpass mye med puttingen på den mer moderne og direkte kontrollvarianten, at jeg skiftet til det gode, gamle tre-klikk-oppsettet. 

Vanskelighetsgraden er et litt problematisk aspekt ved «Tiger Woods PGA Tour 12». 
Et godt golfspill må klare å balansere mellom å være så nådesløst realistisk at det blir frustrerende, og å være så tilgivende at det blir kjedelig. 
«Tiger Woods PGA Tour 12» tilbyr riktignok fire vanskelighetsgrader, men avstanden mellom dem er så bred at det er lett å falle mellom to stoler. 

På én vanskelighetsgrad spilte jeg runder på syv-åtte under par, gikk jeg opp et hakk ble snittet seks-syv over par. 
Altså måtte jeg velge mellom å vinne alt av PGA-turneringer med to-sifrede marginer, eller jevnlig bli kastet ut i turneringens første runde fordi jeg ikke klarte kutten. 

Løsningen for meg ble å spille annenhver runde på hver vanskelighetsgrad. 
Noe som funket greit, men gav meg PGA-historiens snodigste statistikk. 

Si din mening om spill: 
Diskuter med andre her! 

Et annet problem er kommentatorene. 
På noen områder er de både varierte og treffsikre, men på andre er de skikkelig gledesdrepere. 
For eksempel kan de hverdagslig påpeke at bogeyen du nettopp senket skyldtes dårlig putting, uten å nevne med et ord at den samme putten sikret deg din første seier i British Open. 

Med 15 spennende baner, et hav av turneringer, utfordringer og varehus med utstyr, er «Tiger Woods PGA Tour 12» et golfspill som både er innholdsrikt og artig å spille. 
Men det er ikke fritt for ting å sette fingeren på og det spørs om forskjellene fra tidligere versjoner av serien er betydelige nok til å forsvare en oppgradering for andre enn de største entusiastene. 

Om det derimot er noen år siden du sist investerte i et «Tiger Woods PGA Tour»-spill, kan du godt legge til et øye på terningen. 
Det er kanskje ikke noe tigersprang fremover, men det er det beste spillet så langt i serien. 

TIGER WOODS PGA TOUR 12: THE MASTERS Plattform: 360 (testet), PS3 og Wii Genre: 
Sport Alder: 
3 Utvikler: 
EA Tiburon Utgiver: 
EA Sports 
Mer info 
