Plateanmeldelse:Postgirobygget - «Sommer i Norge» 

Gjør ikke enda en sommer. 

ALBUM: 
POP Postgirobygget «Sommer i Norge» (EMI) 
Hele greia er selvsagt en unnskyldning for nok et sommerhitforsøk. 
Det er for så vidt legitimt. 
Verre dog at tittellåten er enda mer radioufarlig enn normalt, tross sin åpenlyse parafrasering av «Sveve over byen». 

Utover det byr kvintettens åttende på autotunedisco, underlig Utøya-referanse, umusikalsk trafficking-kommentar og muligens tidenes mest harmløse albumtittel. 
Uinteressant for dem som problematiserer at Arne Hurlen og gjengen rører gjennomsiktig saft av tekstsmeder som rimer på Mars og Drillo. 

Men vi kan ha i mente at salget forhåpentligvis bidrar til at plateselskapet kan gi ut noe annet. 
Sånn sett årets dugnadsprosjekt. 

BESTE LÅT: 
«Sommer i Norge» 

TOR MARTIN BØE 
