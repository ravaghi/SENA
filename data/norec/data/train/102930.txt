Test av Audi A6 Avant:Lettkjørt komfortcruiser 

Selv om Audi A6 utvendig ikke ser så forskjellig ut fra den utgående modellen har det innvendig og under panseret skjedd en liten revolusjon. 

De utvendige målene er til forveksling svært like den utgående modellen. 

Med sine 4,92 centimeter er den et par centimeter lengre enn både BMW 5-serie og den andre erkekonkurrenten, Mercedes E-klasse. 

Til tross for dette er ikke bagasjerommet blitt noe større. 
Med sine 565 liter er det marginalt større enn de 560 literne BMW 5 serie stasjonsvogn kan by på (men klart mindre enn bagasjerommet på Mercedesen.) 

Plassen inni kupeen er blitt bedre. 
Akselavstanden er økt med syv centimeter og både de foran og de bak kan nyte godt av bedre plass å boltre seg på. 

VGs bil var utstyrt med standardseter foran. 
De er meget gode. 
Du kan velge sports- eller komfortseter som ekstrautstyr (koster fra 4240 kroner og oppover.) 

Denne bilen er ikke like sportslig satt opp som BMW-en. 
Du setter deg ikke like mye ned i bilen som i konkurrenten. 
Det er en klar fordel når du skal komme deg inn og ut, både foran og bak, men gir ikke den samme sportslige sittestillingen. 

Selv om bilen er stor fremstår den som mer lettkjørt og smidigere å håndtere enn BMW 520d. 
Rent prestasjonsmessig er den ørlite tregere på sprinten, har like godt bunndrag og er nesten like underholdende å kjøre i høyere hastigheter som hovedkonkurrenten. 

Audi har inkludert drive select program i standardutrustningen. 
Det gir deg mulighet til å velge kjørestil; sportslig, gjerrig eller komfortabelt. 
Innstillingen påvirker i sin tur både servoen, gassen og girskift (ved automatgir.) 

En sentralt plassert 6,5 tommers fargeskjerm med noe dårlig oppløsning er sammen med 17 tommers aluminiumsfelger en del av standardutstyrspakken. 
Ekstrautstyrslisten er som hos BMW både lang, svært innholdsrik og kostbar. 

Den trinnløse multitronic girkassen gjør at den rimeligste dieselvarianten av A6 stasjonsvogn øker fra 509.900 kroner til 533.900 kroner. 
Billigste variant av stasjonsvognen med Quattro er en 3-liters 204 hestekrefters dieselvariant. 

Den koster fra 704.900 kroner med automatgir. 

HER ER VÅRE VURDERINGER: 

Førermiljø: 
Enda mer moderne og forseggjort enn hos konkurrenten. 
Bedre sikt rundt bilen fra en litt høyere sittestilling. 
Noe bedre med oppbevaringsrom. 

Kjøreegenskaper: 
Kjører ikke like bra som BMW i høy fart, men skillet er marginalt. 
Er bedre og mer lettkjørt ved småkjøring selv om lite skiller. 
Mangler ørlite på BMWs fjæringskomfort. 

Familiemiljø: 
Stor og god plass inni kupeen, bedre utsyn for de små bak, større bagasjerom. 

Miljø: 
Her er det nærmest dødt løp mellom de to kjempene. 
Meget bra forbrukstall også for Audi. 

Sikkerhet: 
Toppscore for sedan i EuroNCAP. 
Alt mulig sikkerhetsutstyr tilgjengelig. 

Å eie: 
Norges nest mest fornøyde bileiere kjører Audi ifølge NAFs eiertilfredshetsundersøkelse, AutoIndex. 
Det borger for en attraktiv og lettsolgt bil i bruktmarkedet, tross høy inngangspris. 

Å kjøpe: 
Dyrt ekstrautstyr i denne klassen, men bilen kommer med god standardutrustning. 

Design: 
Den lille langsgående knekken på karosseriet samt en litt annerledes grill er ikke veldig spennende til en ny bil å være. 
Får en ekstra prikk på terningen for et mer helhetlig, nytt og stilfullt interiør. 

Gjennomsnittlig poengscore: 5,63 
