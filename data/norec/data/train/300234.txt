Fnisefjas og hjertesmerte
Har du ikke lest nok om disse damene i Se og Hør, kan du se og høre mer på TV i kveld. 

- Uansett om du har holdt på med eksen hennes, så har ikke det noe å si. 
Nå skal vi kose oss, alle sammen, og ha det dritfett. 

Linni Meister piper i fistel, full og fin på fest, og fniser sammen med halvkjendis-venninner i TV2 Bliss realityserie «Tigerstaden». 

Her går det i fjasing, flørting, festing, tut, snufs og baksnakk. 
Dersom du er i mangel av egne venninner, er det bare å gi seg hen og fnise med de fire jentene i kveld. 

Det kan være høy underholdningsverdi i å fnise av dem, også. 

Halv- og kvartkjendiser «Tigerstaden» har fått mye forhåndsomtale. 
Det er ikke er rart. 
Tross alt har Bliss hanket inn fire mer eller mindre halvkjente damer som skal by på livene sine, og tross alt byr tre av dem nå også på seg sjøl i undertøy på coveret av FHM. 

De tre er modell og TV-fjes Linni Meister, stylist og TV-fjes Mari Haugersveen fra «Petter elsker Mari», og artist og TV-fjes Carina Dahl fra «Big Brother». 
Den fjerde deltakeren er frisør og TV-fjes Therese Haugsnes fra «Top Model». 

Ifølge introen skal vi følge deres «jakt på suksess og kjærlighet i storbyjungelen». 

Jaktlagets bedrifter vil nok være kjent for mange Se og Hør-lesere fra før. 

I kveldens episode er Mari Haugersveen fortsatt sammen med realitykjæresten Petter Pilgaard, hvilket tar slutt i neste episode. 

Allerede i kveld får vi se Therese Haugsnes flytte fra sin reality-eks. 
Hun gjør med andre ord Stig Kjos fra «Ungkaren» til ungkar igjen, og erklærer at hun ikke vil ta i ham igjen med pølseklype. 

«Drekka, pule, slåss» Som du skjønner: 
De fire damene er åpenhjertige. 
Det er altså rikelig å se og høre i tillegg til det du allerede har lest dersom du er hekta på kjendisenes såkalt «indre liv». 

Vi vil si at deres ytre sådan også har underholdningsverdi. 
I introen forteller Linni oss at «Oslo er en fasadeby» hvor alle er opptatt av penger, adresse og antrekk. 
Vi forventer oss nærmest et blikk inn i et glamorøst, Sex- og singelliv-aktig Oslo. 
Det får vi ikke. 

Riktignok er de glade i mote og sjampanje, men det er lite glamour over å kauke at man skal «drekka pule slåss!». 

Det er i slike tilfeller vi fniser mer av dem enn med dem. 
Men uansett gir det blikk inn i et statusfokusert miljø. 
Og uansett får vi fire damer som alle er på steder i livet hvor mye skjer. 

Folk vil ha brød og sirkus. 
Sirkus får du se i kveld. 
Brød får du halvveis se i FHM. 
