«Sjelden har tida behandlet en kvinne bedre»
Rebekka Karijord treffer i tredje forsøk. 

||| 
ALBUM: 
Til alle utålmodige plateselskap som kaster artister i komposten etter første utgivelse for heller å gyve løs på neste hotshot: STOPP! 

Her er Rebekka Karijord, se hva hun har fått til på tredje forsøk! 

Det tok to album av ulik karakter og varierende kvalitet, men i Ane Bruns varetekt har bitene falt på plass. 

Borte er de overlessede, glorete sangene. 
Tilbake står ballader i renskårne drakter med lekre detaljer. 

Tenk klesmerket Acne, Stina Nordenstam, tenk gjerne på alle de andre svenskene som er kreditert i coveret, men det er Karijords piano, harpe, nøye porsjonerte metalliske perkusjon og fabelaktige vokal som kan ta æren for denne vanskelige, men tilgjengelige tredjeplata. 

Sjelden har tida behandlet en kvinne bedre. 
