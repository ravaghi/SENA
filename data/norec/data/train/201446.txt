Logitech Wireless Solar Keyboard K750
Tastaturet som verken trenger batteribytte eller ledning 

Ledninger er i veien og har alltid en egen evne til å filtre seg inn i seg selv, i andre ledninger eller i alt annet. 
Trådløse tastaturer har derfor blitt svært populære, mange av dem også hos batteriprodusentene. 

Mange av oss har vel opplevd at tastaturet slutter å virke på grunn av døde batterier, og det skjer gjerne på svært ugunstige tidspunkt. 
Det er da man oppdager at det ikke finnes riktig type batterier i huset selv etter at man har raidet alt som finnes av fjernkontroller og annet. 
Så er det ut i regnet og gå ned til bensinstasjonen for å kjøpe batterier. 

Men løsningen finnes - et soldrevet tastatur! 

Logitech Wireless Solar Keyboard K750 

Dette tastaturet har 2 felter over tastene, der befinner det seg flere solceller. 
Disse sørger for å omdanne lys til strøm, og er ikke kresne på lyskilden. 
Selv om det heter solceller så fungerer også lampelys og indirekte lys. 

Tastaturet kan slås av og på med en bryter helt til høyre. 
Ved siden av finner vi også en egen knapp som viser tilstanden til det oppladbare batteriet som sitter i når du trykker ned statusknappen. 

Tilkobling 

Tastaturet kommuniserer trådløst på 2,4 GHz og er en del av Unifying-familien til Logitech. 
Det betyr at mottakeren som sitter i PC-en kan håndtere opptil seks samtidige enheter, som mus og andre styreenheter, eller flere tastaturer. 

Selve mottakeren er bitteliten, og stikker ikke mer enn noen få millimeter ut av USB-kontakten. 

Tilkoblingen skjer ved hjelp av et lite program som oppdager taststuret (eller andre enheter) når du slår det av og på, og ber deg skrive noe inn i en rute i programmet. 
Når du ser at forbindelsen er etablert er tilkoblingen ferdig. 

Vi hadde allerede en slik mottaker i vår USB hub, som håndterer et annnet Logitech-tastatur og mus. 
Å få koblet til K750 tok bare noen få sekunder. 

Rekkevidden er ca 10 meter. 

Grunnen til at Logitech bruker sin egen tilkobling og ikke Bluetooth er først og fremst at denne løsningen er vesentlig mindre strømkrevende. 

I bruk 

Tastaturet er svært tynt, og ganske kompakt, spesielt avstanden mellom bokstavtastene og mellomromstasten er liten. 
Er man vant til tastaturer med større avstand mellom bokstavtastene og de andre tastene trenger man litt tilvenning. 

Selve tastefølelsen er utmerket, og mekanismen er lydsvak. 

Ønsker du å heve tastaturet i bakkant er det to bein som kan vippes ut. 

Konklusjon 

Hvis du er lei av ledninger og batterier er solceller et utmerket alternativ. 

Prisen ligger rundt 650 kroner. 

Logitech Wireless Solar Keyboard K750 (NO) 
