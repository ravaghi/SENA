Vi har kjørt fornyet Kia Sportage
Og for en utvikling det har vært siden første versjon kom! 

Vi har fått noen svært vinterlige kjøreturer i oppdaterte Kia Sportage, både med forhjulsdrift og bensinmotor, og med firehjulsdrift og dieselmotor. 

Bilen presenteres som "ny" av markedsføringsfolkene, men er selvsagt en oppgradering av den eksisterende modellen, som du kan lese vår test av her. 

Gode seter 

Men oppgraderingen har så avgjort hatt noe for seg, som vi skal se. 
Det aller første vi merket oss er at vi sitter mye bedre i Sportage anno 2014 enn vi gjorde i forgjengeren. 

I det minste i testbilen, med utstyrsnivå «Exclusive», fant vi skinnsetene utmerkede, med god støtte og lengre sittepute enn tidligere. 

Nye konkurrenter 

En fornyelse er dessuten nødvendig i et marked der sterke konkurrenter har gjort sitt inntog, spesielt fjorårs-suksessene Mazda CX-5 og Toyota RAV4. 

De er begge riktignok noe større biler enn Sportage, som er omtrent like lang som en Ford Focus, men likevel langt romsligere. 

Hvorfor vi startet med å trekke frem setene? 
Jo, fordi de symboliserer en av årsakene til at Kia har hatt den suksessen de har hatt: 
De lytter til kritikk, og gjør noe med det. 
Samtidig beholder de det som fungerer. 

For eksempel var designen på Sportage så vellykket at det i anledning oppgraderingen ikke ble gjort så veldig mange utvendige endringer. 

Oppgradert der det trengs 

Det dreier seg om små detaljendringer som ny grill med krom og pianolakk, "haifinne"-antenne i stedet for den gammeldagse «pisken», og ekte LED-baklys med 3D-effekt og renere design. 

Det er altså først når man er inne i bilen at endringene virkelig blir merkbare. 
Generelt er det blitt utført en forbedring av interiøret med mer polstring, de allerede nevnte bedre setene med nye trekk, nye og polstrede dørsider, og et nytt, noe tykkere ratt trukket i skinn, som blant annet er mer grepsvennlig. 

Kvalitetsinntrykket, som allerede da modellen kom i 2010 var et stort sprang fremover i forhold til forgjengeren, er nå etter vår mening fullt på høyde med europeerne og bedre enn de fleste japanerne. 

Bedre å kjøre 

Kia har imiderltid villet dra kvalitetsforbedringene lenger enn som så, og har tatt tak i både kjøreegenskaper og komfort for å forbedre kjøreopplevelsen, noe vi kan bekrefte har gitt resultater. 

Det betyr blant annet noe skarpere og mer presise kjøreegenskaper, som gir en mer lettkjørt bil. 

Forrige gang kritiserte vi styrefølelsen, men vi synes det er blitt bedre nå. 
En kan for øvrig velge mellom de forskjellige styreinnstillingene comfort, normal eller sport. 
Førstnevnte fungerer best ved bykjøring, sistnevnte i høyere hastigheter og ved mer aktiv kjøring. 

Mer stillegående 

Komfortnivået er greit, om enn kanskje litt på den stive siden, men da hjelper det med bedre seter. 
Det som er bra er et merkbart redusert støynivå. 
Mindre rullestøy trenger gjennom til føreren, og motorlyden virker fjernere enn før. 
Også vibrasjoner er det mindre av. 

Kia forteller at dette henger sammen med endret oppheng av motor og drivverk med mer bruk av gummi og støydempende materialer. 

Andre tiltak er overgang fra asymmetrisk til symmetrisk drivaksel, noe som skal gi redusert resonans. 
Bilen er i tillegg utstyrt med helt nye lyddempende vinduer. 

Alt i alt bekrefter Kia at de er blant de beste bilprodusentene i dag, noe vi konstaterte i fjor da vi testkjørte deres helt nye og utmerkede familiefrakter - Kia Carens. 

Mye utstyr inkludert 

Kia Sportage var allerede tidligere velutstyrt. 
Nå har de oppgradert ytterligere, med blant annet bedre lyd fra lydanlegget, et mer moderne instrumentpanel med en 4,2-tommers TFT-skjerm sentralt, og en sjutommers fargeskjerm i senterkonsollen. 
Navigasjon med ryggekamera og stemmestyring er også med som standard. 

Utstyrsmessig starter utvalget med spesialmodellen Classic PLUS. 
Allerede her får en med sjutommers navigasjonssystem, ryggekamera, aluminiums-felger, oppvarmede seter foran og bak, varme i rattet, fartsholder og multifunksjonsratt - for å nevne noe. 
Det den derimot ikke har - og det finner vi underlig på en ny bil i 2014 - er DAB-radio. 

Inkludert frakt og levering fra Drammen betyr det en startpris på 280.000 kroner, med bensinmotor, forhjulsdrift og sekstrinns manuell girkasse. 

Vår testbil var altså utstyrt med øverste utstyrsnivå, kalt «Exclusive». 
Det starter på 330.000 kroner, og har panoramatak, åtteveis elektrisk justering av setet, skinninteriør med semskede detaljer, parkeringsassistent og nøkkelfri adgang og start. 

Greie nok motorer 

Drivlinjene er ikke vesentlig endret fra forrige Sportage-utgave, men vi konstaterer at de fortsatt er moderne og relativt effektive. 
Her finner vi verken slappfisker eller råskinn, og de tre motoriseringene er av typen som gjør jobben greit. 

Vi kjørte 1,6-motoren (bensin) med forhjulsdrift og sekstrinns manuell girkasse. 
Motoren er akkurat tilstrekkelig sterk for bilen som, i denne konfigurasjonen, er overraskende lett, med en egenvekt på bare 1.305 kilo. 

135 hestekrefter og 165 newtonmeter er ikke allverden, men på tørr vei greier bilen 0-100 på snaut 11 sekunder. 

Duger for de fleste 

Vi kjørte på relativt guffent vinterføre i snødrevet i Oslo, og oppsøkte både bakkete og glatte veier. 
Vi påstår at de færreste bilkunder - også i Norge - virkelig trenger firehjulsdrift, og denne bilen vil etter vår mening duge for de aller fleste. 
Det har tydeligvis også kundene ment - dette er den mest solgte versjon så langt. 

Høy bakkeklaring hjelper for øvrig på fremkommeligheten på snøføre, og vår forhjulsdrevne modell kom seg i hvert fall greit frem over alt. 

Men, det er klart at det i ekstreme tilfeller kan oppstå situasjoner der man blir strandet der man ellers kunne kommet videre med drift på alle fire. 
Det er et valg man må ta ut fra egne behov og økonomi, og tilpasse bilbruken etter føreforholdene. 

Diesel og firehjulsdrift 

Sterkeste motor med diesel og firehjulsdrift er selvsagt enda mer effektiv, men koster deretter. 
Med manuell girkasse kan den dessuten trekke tilhenger på to tonn, mens de andre må nøye seg med 1,2 tonn maks. 

136 hester er ikke spesielt imponerende, men med en trekkraft på 320 newtonmeter (370 med automat), er den sterk nok, og det tar 11,3 sekunder å nå 100 kilometer i timen. 

Konklusjon 

Kia Sportage er igjen god nok til å takle konkurrentene. 
Neste trinn får bli innføringen av mer avansert assistanse-teknologi, og å komme på nett. 

Inntil videre anser vi dette produktet som modent, og langt fra det "billig-imaget" koreanerne engang hadde. 

Det er ikke uten grunn det ble solgt 631 Kia i Norge i 2009 - og over fem tusen i fjor. 

Importøren satser på å selge 1.600 til 1.800 Sportage i løpet av året. 
Så langt har de solgt alt de har greid å få fra fabrikken. 
