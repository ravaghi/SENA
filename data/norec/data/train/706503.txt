Siste sanger fra soulens redningsmann
Denne måneden ville han fylt 70 år. 

Charles Bradley: 
"Black Velvet" (Daptone/Border) 

Charles Bradley døde av magekreft i fjor, 68 år gammel. 
Dermed endte den kronglete karrieren med bare tre plater. 
Nå kommer likevel en fjerde med sanger som ikke fikk plass på de andre. 

I 2001 ble plateselskapet Daptone etablert i Brooklyn, med mål om å gjenopplive soulen og fønken fra 60- og 70-tallet. 
Det klarte de ved hjelp av Charles Bradley og Sharon Jones, to sangere som hadde ventet et langt liv på en sjanse. 
Nå er begge døde, men målet ble nådd. 

Platen åpner med "Can't fight the feeling", som viser hva Bradley var god for. 
"I feel a change" er en intens ballade av beste merke, mens "Luv Jones" er en fønky duett med LaRose Jackson. 

Bradley gjør også sanger fra Nirvana, Neil Young og Rodriguez til sine. 

Som James Brown-imitator opptrådte han under navnet Black Velvet. 
Her er navnet blitt en gripende instrumental han aldri fikk satt vokal til, og nå er det for sent. 

En sammensatt avskjed, men bunnsolid og med herlige høydepunkt. 

Beste spor: 
"Can't fight the feeling", "I feel a change", "Stay away". 
