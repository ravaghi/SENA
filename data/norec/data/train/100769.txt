Mutya Buena:«Real Girl» 

(Island/Universal) 

Mutya var alltid det klare midtpunktet i Sugababes, tiårets ypperste hitleverandører, og det er ikke godt å si hvordan det skal gå med dem uten henne. 
Men det er et åpent spørsmål den andre veien også. 

«Real Girl» går nemlig i hauger av feller. 
Platen handler mye om hvor selvstendig og moden Mutya er nå som hun ikke er popbabe lenger. 
Det er forståelig at hun er opptatt av dette, men det er ikke spesielt interessant å lytte til. 
Videre er det altfor mange kokker og søl, noen klar identitet finner hun aldri, og albumet domineres av typisk britisk middelklasse-R&B, såpass blek at det liksom aldri blir R&B ut av det. 
Vokalen hennes gjorde seg også klart bedre i triosammenheng. 

Og den bitre ironien er selvsagt at platens beste låt er den eneste med fett, glinsende Sugababes-stempel på seg. 

ANBEFALTE KJØP: 
«Song 4 Mutya», «Real Girl» 
