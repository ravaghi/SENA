Devil May Cry 2
Oppfølgere skal i utgangspunktet være bedre enn originalen, men i dette tilfellet har ikke utviklerne klart å leve opp til de høye standardene satt av det første Devil May Cry-spillet. 

Vi falt pladask for det første Devil May Cry-spillet, som kombinerte stemningen fra Resident Evil med de mest frenetiske actionsekvensene vi hadde sett til da. 
Spillets helt, Dante, slåss mot demoner, flyr i luften samtidig som han skyter, skjærer i stykker fiender og utfører noen vanvittige angrep. 
Spillet oste kulhet, og vi har ventet på en oppfølger helt siden vi ble ferdig med det første spillet. 

LES OGSÅ: 

Nå er altså Devil May Cry 2 på plass. 
Tilsynelatende større og slemmere, er oppfølgeren egentlig mer av det samme 
 men har mistet noe underveis. 
DMC 2 har rett og slett ikke så mye sjel som originalen. 

Hopp høyere 

Nok en gang handler spillet om Dante, men denne gangen kan vi også spille som hans venninne Lucia, som har fått sine egne oppdrag. 
Det første vi legger merke til er at filmklippet som introduserer spillet egentlig er ganske uforståelig, og skjønner etter hvert at bakgrunnshistorien ikke blir noe bedre lengre ut i spillet. 
Jo, vi har Dante og Lucia, og de skal slåss mot en slem kar som gjør slemme ting og det er egentlig det. 
Det er greit at actionspill ikke nødvendigvis trenger det dypeste plottet i verden, men i Devil May Cry 2 er historien fullstendig skjøvet til sidelinjen. 

Hva er det som er nytt i oppfølgeren bortsett fra Lucia? 
For det første foregår brettene i stor grad utendørs. 
I det første spillet var det mest gotiske slott med ganske klaustrofobiske innendørsområder det var snakk om. 
Nå hopper vi rundt i bylandskap, på hustak og oppover vegger. 
Det er mer rom for utfoldelse, selv om vi av og til blir hindret av noen upraktiske kameravinkler. 

Dante har også noen nye bevegelser, og både han og Lucia kan hoppe høyere enn i det første spillet. 
Mens du er i luften kan du pepre motstandere med skudd og avslutte med elegante sverdangrep. 
Som i det første spillet er det lagt mye arbeid i å gjøre slåssingen så stilig og gjennomført som mulig  og det er definitivt underholdende med alle de Matrix-aktige stuntene våre venner kan utføre. 
Dessverre er demonene ofte så dumme at det nesten holder å bare stå stille og skyte løs. 

Grunnideen er altså som før  skyt alt som rører seg, utfør kule bevegelser og husk å samle orbs i forskjellige farger du finner strødd overalt. 
Disse lar deg oppgradere dine våpen og gjør deg mektigere. 

Både Dante og Lucia kan når som helst gå inn i Devil Trigger-modus, som gjør dem kraftigere og mer utholdende. 
Du finner også oppgraderinger til denne modusen, som gir deg nye angrep, høyere hastighet og lignende. 

Men strengt tatt  til tross for oppgraderingsmuligheter, er det nesten helt uproblematisk å klare spillet med de våpnene du starter spillet med. 
