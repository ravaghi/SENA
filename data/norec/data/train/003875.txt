Under huden
Antonio Banderas bedre enn på lenge! 

Antonio Banderas gjenforenes med sin favorittregissør Pedro Almodóvar. 
Resultatet er en av Almodóvars mest tilgjengelige filmer. 

Under huden er en merkelig thriller med en besnærende historie, spennende figurer og en historie som graver seg stadig dypere inn i mysteriet. 

Den har et plotpoeng som kanskje er svært vanskelig å tro på, men som krimfabel, er dette interessant nok. 

Dyrker kunstig hud 

Den kontroversielle plastiske kirurgen Robert Ledgard (Antonio Banderas) forsøker å dyrke frem kunstig hud i sitt hjemmelaboratorium. 

Han utfører eksperimenter på testsubjektet Vera (Elena Anaya), som tilsynelatende er innesperret i huset mot sin vilje. 

Hva er hennes historie? 
Og hvorfor gjør Ledgard dette med henne? 

En potent miks 

Jeg vil ikke avsløre stort mer, annet enn å melde at vi etter hvert får avdekket en historie om kropp, død, sorg, hevn og kjærlighet. 

Almodovar gir oss stadig nye drypp som forklarer den store sammenhengen. 
Interessen holdes ved like hele veien. 

Dette er en potent miks av kroppslighet og åndelighet. 
Denne filmens figurer er ødelagte av forskjellige årsaker, både på det indre og ytre plan. 

Ekkelt, men pirrende 

Det er ikke ofte man ser en film som er såpass fokusert på menneskekroppen, dets former, variasjoner og muligheter. 

En kropp er noe alle har, og derfor kjenner man kanskje ekstra på det når Vera gjennomgår drastiske forandringer i denne filmen. 
Det er ekkelt og creepy, men pirrende på samme tid. 

36 år gamle Elena Anaya ser ut som hun har 5 år gammel hud i rollen. 
Her må sminke og smoothfunksjon vært viktige verktøy. 

Bedre enn på lenge 

Og Antonio Banderas? 
Han har fremdeles kjekkheten i behold. 
Han spiller bedre enn på lenge, og det er åpenbart at han trives i Almodóvars univers. 

Doktor Ledgard fremstår som en lidenskapelig, men tragisk figur, drevet av et ubønnhørlig sortfarget sinn. 
Jeg blir nok likevel ikke grepet så mye, for tragedien stikker ikke så dypt. 

Men Under huden er likevel et vellykket drama med en definitivt skrudd vri! 
