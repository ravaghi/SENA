Øde øy i storbyen
«Castaway on the Moon» er en rørende selvmordskomedie. 

FILM: Kim (Jung Jae-yeong) står på brua og tar en siste telefon til banken for å sjekke gjelda, før han hopper i elva. 
Han våkner igjen på ei øde strand — noen hundre meter unna. 
Den grønne øya Bam, midt ute i Han-elva som renner gjennom Seoul, er visstnok et naturreservat, befolket av fugler og litt søppel. 

Når en ferge kommer glidende forbi, vinker den dresskledde Kim frenetisk for å bli reddet. 
En passasjer vinker smilende tilbake. 
Kim er irritert på seg selv for sin manglende evne til å begå selvmord og ønsker å komme i land, slik at han kan hoppe fra «bygning 63», en garantert sikker død. 

Allegorisk 

I mellomtida starter han sitt nye liv på Bam, omringet av storbyen på alle kanter. 
Han spiser sopp og fisk, men begynner gradvis å kultivere jorda. 
Nå tror du kanskje at dette er en seriøs allegori over det moderne menneskets fremmedgjøring, «no man is an island» og så videre, men historien er fremfor alt morsom og varm. 

Vi får ikke vite stort mer om Kim, annet enn at ekskjæresten nekter å snakke med ham og at han er en dårlig svømmer. 
Hver tredje koreaner heter Kim, så vår venn kan trygt kalles Hvermannsen, en koreansk Robinson Crusoe, bortsett fra at Fredag i dette tilfellet er ei jente som bor på sin egen «øy». 
Hun heter også Kim (Jung Ryeo-won) og har ikke vært ute av rommet sitt hjemme hos foreldrene på tre år. 
Hun oppdager Mr. Kim gjennom telelinsa og en særegen romanse utvikler seg. 

Romantikk Frøken Kim tilbringer det meste av sin tid foran dataskjermen, der hun lever fiktive liv på nettet. 
Hun går på badet når foreldrene er på jobb sover i skapet. 
Både Kim og Kim er svært ensomme og det er tidvis gripende å se hvordan de nærmer seg hverandre innenfor rammene av en temmelig skrudd romantisk komedie. 
Regissør Lee Hae-joon forteller en sår historie mot et sosialt bakteppe der Sør-Korea nå har gått forbi Japan og topper OECD-landenes selvmordsstatistikk. 
