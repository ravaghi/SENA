Drømmedama
Radioprofilen Live Nelvik har selv kommet opp med TV-konseptet hvor hun kvalitetstester kjendisenes egenskaper som kjærester. 

Og det er mye takket være henne at det har blitt en sjarmerende serie. 
Nelvik fremstår som likefrem, ujålete og uanstrengt morsom. 

Nå er det ikke mange forhold-fasettene Live rekker å utforske på tretti minutters skjermtid, og vi går heller ikke langt inn i intimsfæren til testkandidatene. 

Men det gleder kikkeren i oss å se Nelvik slå seg løs på Kristian Valens roterom, og han ser oppriktig brydd ut når hun insisterer på at han oppdaterer Facebook-profilen sin med «in a relationship med Live Nelvik», fordi «Det er da det er ekte». 
Og gjennom slike glimt lykkes hun å sette en ironisk linse på typiske temaer i forhold. 

I episoden hvor hun skal være kjæreste med OnklP er det derimot mer daffing og mye mindre dynamikk. 
Det tyder på at også TV-forhold krever jobbing fra begge parter. 
Og av og til litt strengere redigering. 

Men den som står igjen som drømmekjæresten er uansett Nelvik selv. 

INGVILL DYBFEST DAHL 

Sendes på NRK3 torsdager kl. 21.40 Anmeldelsen er basert på de to første episodene. 
