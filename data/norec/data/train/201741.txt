Nokia N73
Den ultimate utfordreren til digitalkameraet. 
Det er hva Nokia kaller N73. 
Vi har hatt den til test en stund og her får du svaret. 
Kan du kaste digitalkameraet? 

I våres lanserte Nokia en serie nye mobiler under en stor happening i Singapore. 
N73 var én av to plommer i egget den gangen, med videomobilen N93 som den andre. 
Med diger skjerm og et kamera med 3,2 megapiklser oppløsning er det lett å forstå hvorfor Nokia slo på stortromma. 

- Som den ideelle kompanjongen for digitalkameraelskeren er Nokia N73 like enkel å bruke som den er kompakt. 
Forestill deg utrolige bilder med utskriftskvalitet bare ett trykk unna, skrøt en av sjefene i Nokia den gangen. 

Da er jo spørsmålet om telefonen leverer som lovet. 
Umiddelbart må vi nok skuffe den nevnte Nokia-sjefen noe, for utrolige bilder leverer den ikke. 
Men nå skal det sies at vi ikke synes at vår 350D fra Canon leverer utrolige bilder heller (men det kan jo ha noe med fotografen å gjøre). 
Allikevel skal vi gi Nokia rett i at dette er en bra utfordrer til digitalkameraet. 
Men la oss ikke ta konklusjonen med en gang, vi gjør dette i den vanlige rekkefølgen. 

Kledelig, kjedelig 

Da begynner vi ikke overraskende med designet, som tross alt er det første man legger merke til. 
Nokia N73 har et litt mer karakteristisk utseende enn de andre N-mobilene til finnene. 
Den er litt lenger og ikke fullt så bred (dimensjonene er på 49 x 110 x 19 mm og vekten er på 116 gram). 
Faktisk har den fått et ganske kledelig utseende, om enn kanskje noe kjedelig. 
Lengden har da også gjort sitt til at ingeniørene har fått plass til en flott QVGA-skjerm (240 x 320 punkter og 262 144 farger) på hele 2,4 tommer. 

Selvsagt tar den store skjermen en god del plass, noe som går ut over tastaturet, som er langt fra like stort som på foldemobiler som N70. 
Allikevel opplever vi at dette tastaturet er både behagelig og har god respons. 
I tillegg følte vi faktisk at størrelsen var mer enn bra nok. 
Selv med våre digre fingre var det uproblematisk å skrive ned de ordene vi ville. 

Valget av materialer og farger gjør at N73 har fått et eksklusivt utseende. 
Beklageligvis har Nokia valgt en litt småbillig plastikktype på baksiden, som vanlig kan man kanskje si. 
Det hadde vært hyggelig om i hvert fall én mobil kom med et like eksklusivt design både foran og bak. 
På baksiden av mobilen befinner det seg også et enormt linsedeksel, som skjuler selve rosinen i pølsa på denne mobilen  nemlig kameraet. 

Det lille ekstra 

For selv om Nokia N73 har en hel del vanlig mobilsnacks å tilby (som 3G-støtte, EDGE og Bluetooth) er det digitalkameraet som er det lille ekstra. 
Med et helt nytt brukergrensesnitt har Nokia satset mye på å få vekk det litt amatørmessige preget mobilkameraene har hatt til nå. 
Søkebilde i fullskjerm og gode, forklarende ikoner kan tyde på at de har klart det. 

Oppløsningen på kameraet er på 3,2 megapiksler (2048 x 1536 punkter) og bildekvaliteten kan se ut til å være det beste vi har opplevd fra en kameramobil hittil. 
Selv Cyber-shot-mobilen Sony Ericsson K800i ser ut til å komme til kort. 
Nå skal vi ikke felle den endelige dommen riktig enda, men hittil ser det ut til at Nokia trekker det lengste strået når det gjelder bildekvalitet, med mindre støy og rikere farger. 
Vi kommer imidlertid tilbake med en grundig sammenligningstest av de to kameramobilene snart. 

I tillegg til vanlige kamerafunksjoner har Nokia, i likhet med Sony Ericsson, fokusert mye på at man skal kunne bruke bildene til noe. 
Derav de enkle funksjonene for utskrift og opplasting av bilder til den populære bildetjenesten Flickr. 
Begge to er flotte måter for å få utnyttet kameraet på denne mobilen. 

Utskrift av bilder går derfor som en drøm med og flere av bildene har faktisk albumkvalitet. 
Vi kunne ønsket oss en litt sterkere blitz, men i det store og hele er kameraet meget bra. 
Folk med hobbyfotografambisjoner, som sitter med digitale speilreflekskameraer ler nok godt av kvaliteten, men for den vanlige mannen i gata holder N73 i de aller fleste tilfellene. 

Litt tregere 

Allikevel er det mer enn bare kamera i denne telefonen. 
I likhet med de andre toppmobilene til Nokia har den stort alle de kommunikasjonsformer den behøver. 
Eneste mangelen er kanskje støtte for trådløst nettverk, men N73 har uansett langt mer å tilby en alle sine konkurrenter. 
Kobler man den til PC-en har man også den perfekt reisepartneren til laptopen. 

Mobilen har operativsystemet Series 60 3rd Edition innebygd. 
Et system som kanskje er det beste man får på en mobiltelefon i disse dager. 
Systemet er funksjonsrikt, utbyggbart og brukervennlig. 
Man får også med en rekke applikasjoner (blant annet Quickoffice og Adobe PDF) som lar en bruke mobilen til mer avanserte dataoppgaver. 
Vi kunne ønsket oss noen flere spill (Snakes blir stående litt alene), men alt i alt tilbyr Series 60 mer enn det vi kan kreve. 

Derimot ser det ut til at Nokia har tatt et lite skritt tilbake i forhold til hastighet på denne mobilen. 
For i løpet av det siste året har Series 60-mobilene til Nokia blitt ganske så mye raskere enn det de var, med E-serien som lysende eksempler i så måte. 
Av en eller annen merkelig grunn virker det imidlertid som om N73 sliter litt på dette punktet. 
Til tider tar det altfor lang tid å bytte mellom noen av funksjonene. 
Det kan blant annet ta mellom to og fire sekunder å starte kameraet, noe vi synes er for dårlig. 

Hvor er minnekortet? 

Selvsagt er det også MP3-muligheter på Nokia N73, men ikke av samme typen som vi har sett på dedikerte musikkmobiler som N91 og 3250. 
Den har både god lyd og avspillingsmuligheter for de fleste musikkformater, i tillegg til innebygd radio. 
Allikevel mangler den noen viktige elementer, blant annet muligheten til å bruke vanlige hodetelefoner og den totale mangelen på minne. 

For N73 har kun 42 megabyte minne tilgjengelig, noe som er altfor dårlig. 
Skal man ta bilder i over tre megapiksler sier det seg selv at det ikke er mange bildene man kan ta før man må kjøre den kjedsommelige koble-til-og-laste-ned-prosessen. 
I tillegg blir det umulig å legge inn noe i nærheten av et akseptabelt antall sanger. 
Telefonen har minnekortstøtte (miniSD), men Nokia har merkelig nok klart å glemme å inkludere dette i salgspakken. 

Nokia har også videreutviklet batteriteknologien sin i denne mobilen. 
Batteriet som følger med er ikke av de største vi har sett, men er allikevel ganske kraftig. 
Nå sier det seg selv at en så avansert mobiltelefon krever en del strøm og N73 er intet unntak. 
Allikevel får vi sjelden behov for å lade denne mobilen noe særlig mer enn annenhver dag og det er mer enn man kan si om de fleste andre mobiler på markedet om dagen. 

Skal du kaste kameraet? 

Som man kanskje skjønner har Nokia laget en knallmobil. 
Tale- og meldingsfunksjonaliteten er prikkfri. 
Samtidig har den langt mer avanserte datafunksjoner enn hovedkonkurrenten Sony Ericsson K800i kan tilby. 
Prisen er riktignok litt høyere (snittpris på omtrent 4 200 kroner uten abonnement), men det er den verdt. 

I tillegg til å være en knallmobil fungerer også Nokia N73 som et godt digitalkamera, med mange muligheter og god kvalitet. 
Vi må også si at selv om den ikke erstatter de dyre digitale speilreflekskameraene er den i hvert fall et meget godt alternativ til de minste kompaktkameraene. 
N73 er en av de beste mobilene vi har testet hittil i år, om ikke den aller beste. 
En mobiltelefon vi anbefaler fullt og helt. 

Tekniske data for Nokia N73 
