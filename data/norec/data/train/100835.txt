Travis:«The Boy With No Name» 

(Independiente / SonyBMG) 

Fremdeles et hyggelig band. 

Skottene i Travis er en gjeng som er lette å kjenne igjen med sin atmosfæriske, velkomponerte folk-pop. 
Det er et uttrykk som passer Fran Healys innsmigrende stemme utmerket, og her er den tilbake i fullt monn - like vannmerket for Travis som Chris Martins stemme er for Coldplay, for å bruke en nærliggende sammenligning. 
«The Boy With No Name» kan oppfattes som både forutsigbar og litt for konturløs i sitt vennlige vesen, og er nok mer ujevn enn det Travis viste på sine aller første plater. 
Men går du dypt nok oppdager du at Fran Healy fremdeles har evnen til å skrive låter som går under huden din for å bli der, for eksempel «Battleships» og «Selfish Jean», som nærmest låter «vintage» Waterboys. 
Et trygt kjøp - av en trygg plate. 

ANBEFALTE KJØP: 
«Selfish Jean», «Battleships», «Eyes Wide Open» og «Under The Moonlight». 
