John Mayer:«Continuum» 

(Aware/Sony/BMG) 

Vellykket lefling med blues. 

Den amerikanske sangeren, låtskriveren og gitaristen John Mayer (29 år i går) har på sitt tredje studioalbum tatt et steg til siden for mainstream-rocken han tidligere har bedrevet, og i større grad latt blues- og soulinfluensene skinne gjennom. 

Kanskje ikke noen overraskelse for dem som har fått med seg Mayers sideprosjekt, bluesbandet The John Mayer Trio, men like fullt er det en interessant og velkommen vending for Mayer som soloartist. 
Foruten en cover av Jimi Hendrix-låten «Bold As Love» består «Continuum» av Mayers egne sanger, og 29-åringen fremstår mer moden og sofistikert i uttrykket enn noen gang. 

Varme grooves, lekkert gitarspill og melodier som får ørene til å trives, er gjennomgående for platen. 
Mayer er ingen Clapton ennå, men er absolutt på god vei. 

ANBEFALTE KJØP: 
«Waiting on the World to Change», «Belief» og «Stop This Train». 
