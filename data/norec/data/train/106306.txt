Omar Østli:«Ingens mann» 

(Norskamerikaner/Genre: Roots, country) 

Omar Østli har backet Henning Kvitnes og Onkel Tuka. 
«Ingens mann» er haldenserens solodebut, men han bør holde på jobben som journalist en stund til. 

Omar Østli skriver folkelige og melodiøse sanger. 
Albumet åpner friskt med «City Central Pensjonat», men derfra er det et ujevnt ritt inn til mål. 

De norske tekstene til Østli er ikke uventet melankolske i snittet der de kretser rundt temaer som rastløshet, smerte, lengsel, drikking og rusten kjærlighet. 
Plateselskapet hevder det dreier seg om hverdagspoesi, men det er å tøye begrepet vel langt. 

«Ingen mann» er tatt opp live i studio. 
Slik låter det også. 
Røft, rufsete og bunnsolid, men det skulle nesten bare mangle når vi vet at Omar Østli har rutinerte folk fra El Corazon, Camaros og CC Cowboys i ryggen. 

ANBEFALTE KJØP: 
«City Central Pensjonat», «Alt jeg vil ha» og «Gangster». 
