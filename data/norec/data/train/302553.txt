Glem Rufus og Martha Wainwright, her kommer pappa Loudon!
Sarkasmen lever godt, 44 år etter debuten. 

ALBUM: 
Loudon Wainwright III må finne seg i at barna Rufus og Martha nå er mer kjent enn han noen gang er blitt, men han tar det med et smil - og fleiper med det. 

Dessuten har han fått til noe de ikke har gjort så langt, han er blitt skuespiller, som dessuten skriver musikk og låter til filmene. 
«Knocked Up» ble dessuten til et av hans aller beste album, «Strange Weirdos» (2007). 

Nummer 26 «Haven't Got The Blues (Yet)» er Loudons 26. studioalbum. 

Folksangeren og trubaduren som ble lansert som en av mange «new Dylans» på 70-tallet, er blitt både rund i kantene og melodiøs, ofte med spennende arrangementer - men uten at det går bekostning av tekstene. 

Han har hele tida vært en av de aller beste tekstforfatterne i bransjen, og det er få som kan rime mer uanstrengt enn ham. 
Dessuten byr han på mye herlig sarkasme, hans spesialøvelse. 

Der er han fortsatt, takk og lov. 

Det er en fornøyelse å nyte hans omgang med ord - så får de som ikke synes tekst er viktig hoppe videre til neste artist. 

Død og forfall Forrige album, «Older Than My Old Man Now», hadde død og forfall som tema. 
Men Loudon er ikke død, og «Haven't Got The Blues (Yet)» kan tolkes som en feiring av akkurat det. 

Men, som den evige pessimist synger, det kommer ikke til å vare lenge... 

Parkering og våpenkontroll Ofte har han vært svært selvutleverende i tekstene, men her handler det mer om trivielle ting, som parkeringsproblemer i New York, den evige depresjonen som koster 180 dollar i timen, om å bli gammel, et besøk på likhuset (til et lystig akkompagnement), forholdet mellom mann og hund (etter en krangel med kona passer det å gå tur med bikkja, med dritten i en pose), tidsklemma, en tur til den tørrlagte hjemkommunen Harlan County og det beste tidspunktet for å avslutte et forhold (i hvert fall ikke Thanksgiving eller jul, vel, egentlig aldri!). 

Men aller best, etter den oppfriskende rockabillyåpningen «Brand New Dance» og klezmeraktige «Spaced» (en gave til klarinettfansen): catchy - og søte 
- «I Knew Your Mother» med dattera Martha som gjest. 

Mora er Kate McGarrigle. 

Våpenkontroll USAs våpenkontroll er også et tema som opptar Loudon. 

National Rifle Association-lobbyen, som forsvarer retten til å bære våpen til siste mann ligger nede, får sitt i «I'll Be Killing You This Christmas», som for øvrig minner veldig om «I'll Be Home For Christmas»: 
«What's wrong with a handgun / when everybody has one / which is why we all need to be armed». 
Og han fortsetter: 
«I love our great nation / the real world is my Playstation / I'll blow you away beneath the mistle toe»). 

God jul i juli! 

Albumet er i salg fra mandag. 
