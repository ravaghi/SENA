Bruksmetall
Lamb of Gods sørstatsmetalcore nytes best med svetten rennende og adrenalinet pumpende. 

Foran meg står en blodfan med Lamb of God-genser. 
På den står det skrevet "pure american metal". 
Budskapet er med andre ord ganske klart: dette er metalcore der kun de erketypiske ingrediensene er på plass. 
Brutale breakdowns flommer stadig på, føtter er plassert bredbent på monitoren, håret henger foran øynene og langfingeren er strukket i været, mens tilhengere er i gang med sin sjette circle pit. 

Misforstå meg rett: det finnes virkelig ingenting negativt ved disse faktene. 
Problemer oppstår imidlertid når låtkatalogen følger denne ideen om metallåta for tett. 
For hjulpet av Hovescenens smågrumsete lyd blir mange av detaljforskjellene i Lamb of Gods låter uklare; høydepunkter som bluesinfiserte "The Undertow", intense "Set To Fail" og bandanthemet "Redneck" ender opp med å låte svært formelbaserte. 

Lyden av Lamb of God blir dermed langt mer bruks- enn lytteorientert. 
Velger du ikke å kaste deg inn i den maskuline ringdansen, holder hendene under hodet - og hodet selv vugger ikke mer enn forsiktig - tenderer opplevelsen av Lamb of God mot kjedsomhet da deres tilregnede time begynner å nærme seg slutten. 

Randy Blythe, den dreadsbefengte vokalisten, er riktignok en sterk scenepersonlighet, hvor typisk konsertsmåtjatt om øl, norske kvinner og Hovefestivalen kommer rett fra hjertet, mens resten av bandet - og da særlig Saruman-lookalike og bassist John Campbell - ser minst like rå ut som musikken de formidler. 

Men selv om Virgina-bandet stråler som scenepersonligheter er det vanskelig å komme unna at i en livetapning overtar formelmonotonien og hyllesten av alt metall over for låtene. 
Resultatet er at Lamb of God blir redusert til bruksmusikk. 
Eller bruksmetall, om du vil. 
