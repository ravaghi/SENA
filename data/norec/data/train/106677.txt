«FAST AND FURIOUS- TOKYO DRIFT» 

Regi: 
Justin Lin. 
Med Lucas Black, Bow Wow, Brian Tee, Sung Kang, Jason Tobin, Nathalie Kelly. 
Sjanger: Action. 

Fortsatt tilbørlig med motorvræl og tordenskyer av svidd gummi. 
Men det blir for oppskriftsmessig. 

HANDLING: 
Ung, amerikansk gutt med streetcar-dilla må «rømme» til sin far i Tokyo for å slippe ungdomsfengsel. 
Hva skal han nå der? 
Jo da, drive med streetcars, finne kjærligheten - og vinne billøp. 

«The Fast And The Furious» var for øvrig den glimrende sjangerfilmen fra 2001, som for alvor brakte Vin Diesel inn i rampelyset. 
«Tokyo Drift» er nummer tre i serien, med Vin Diesel i en knøttliten cameo-rolle. 

DOM: 
Det er fortsatt temperatur og trøkk og imponerende kjøring, selv om Japans mangel på «racerbaner» fordrer særlige kunnskaper i sidelengs sladder, piruetter og bråbrems. 
Det blir likevel litt for tydelig standardisert handling og utvikling. 
Derfor ytterst få overraskelser. 
