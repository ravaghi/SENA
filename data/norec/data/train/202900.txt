Samsung S27A950D 27" 3D skjerm
PC-skjerm som støtter 3D - for gaming og video. 

Det er mye som har kommet for å bli, men hvordan det blir er ikke like sikkert. 
Stereo dukket opp allerede i 1881, som en direktesendt tjeneste for to telefonlinjer, direkte overført fra operaen i Paris. 

Stereo grammofonplater ble testet ut allerede i 1933, og også på film i samme periode, men først på 50-tallet ble publikum eksponert for fenomenet. 
I 1958 kom den første stereo innspillingen for salg, og det skulle ta 10 år før bransjen sluttet å gi ut musikk i mono. 

Surroundlyd dukket opp allerede på begynnelsen av 70-tallet, men det har aldri slått igjennom som musikkformat. 
Men til filmlyd er det jo helt dominerende, selv om bare en liten del av publikum har surroundanlegg hjemme. 

Framskrittene har altså ikke gått så veldig raskt. 

Hva med 3D? 

3D på skjermen er en parallell til stereo, og skal man være teknisk korrekt så snakker vi om stereoskopi som gir en illusjon av tre dimensjoner. 

Her er framdriften en god del raskere enn det var på lydsiden i forrige århundre. 
TV-produsentene har pushet 3D det siste året, og nå skjer det også ting på PC-skjermen. 
Teknisk sett er det ikke noe grensesprengende nytt som må til. 
Det som kreves er at skjermen klarer en oppfriskningsfrekvens på 120Hz og støtter HDMI 1.4a. 

Da kan du koble Blu-ray-spilleren til skjermen, ta på deg 3D-brillene og se HD-video i 3D - akkurat som på en 3D-TV. 

Skal du bruke skjermen til gaming i 3D kreves det et svært kraftig grafikkort og egne drivere. 

Spesiell skjerm 

Denne 27-tommeren fra Samsung er spesiell på mange måter. 
For det første så er det en 27-tommer som bare har vanlig HD-oppløsning på 1920x1080. 
Som regel har 27-tommere til PC en oppløsning på 2560x1440, men dette er ikke "bare" en PC-skjerm. 

Den støtter 120 
Hz oppfrisking og 3D og man får dermed både i pose og sekk. 
Eller den faller mellom to stoler, alt etter som hva man er ute etter. 

Designet er gedigent, men skjermen er svært tynn. 
Den er festet i den høyre enden av fotplaten, en helt spesiell løsning. 
Linjene er buede og elegante og overflaten minner om børstet stål. 

Fotplaten er også svært tynn, det er plass til kontaktene på baksiden, men ikke til strømforsyning, som er ekstern. 

Justering av høyde er ikke mulig, du kan justere vinkelen en smule, men det er også alt. 

Skjermoverflaten er skinnende blank og gir rikelig med gjennskinn. 

Tilkobling og betjening 

Skjermen har DisplayPort, DVI og HDMI innganger, en hodetelefonutgang og inngang for strømforsyning. 
Analog-alderens VGA er med andre ord et tilbakelagt stadium. 

Betjeningen er av berøringstypen, og fungerer greit. 
Justeringsmulighetene er ikke omfattende, men tilstrekkelige for denne typen produkt. 

Vi reagerte på at det i blant tok frusterende lang tid å vente på respons ved bytte av innganger fra HDMI til DisplayPort og DVI. 

Spesifikasjoner: 

Størrelse: 
27 tommer Oppløsning: 
1920x1080 Oppfrisking: 
120Hz Kontrast: 
1000:1 Responstid: 
2 ms Betraktningsvinkel: 170/160 grader Tilkobling: 
DisplayPort, DVI, HDMI Mål: 
621.0 x 474.0 x 185.5mm Vekt: 
5,9 kg 

Bildekvalitet 

Dette er en TN-skjerm, derfor er betraktningsvinkelen begrenset. 
Men dette er en svært god TN-skjerm, med meget god fargedynamikk og kontrast. 
Med en tilpasset sitteposisjon får du faktisk et svært godt bilde både til vanlig PC-bruk, gaming, bilder og video. 

Med 3D 

Skjermen leveres med et par aktive 3D-briller, lik dem som følger med Samsungs 3D TV-er. 

Vi koblet skjermen til en Philips Blu-ray 3D spiller med HDMI, og skjermen satte seg automatisk i riktig modus, med støtte for 3D aktivert. 
Det var bare å slå på brillene, sette inn en 3D-film og la seg underholde. 

Skjermen kan også lage "kunstig" 3D, det er bare å velge dette i skjermmenyen. 
Da må du selvfølgelig bruke 3D-brillene hele tiden for å kunne tyde all informasjon på skjermen. 
Tekst og menyer blir også 3D-fisert, ikke bare film og bilder. 

Men dette ble vi ikke imponert over. 
Det flimrer og du mister fargeintesitet. 
Det er omtrent like dårlig som "wide" innstillingen på billige lydanlegg som bretter ut stereobildet. 

3D-gaming fikk vi ikke testet i denne omgang. 
Vi kommer tilbake til dette om kort tid, når vi får gravd oss dypere ned i materialet, og har rustet opp testutstyret med alternative grafikkort. 

120 HZ 

Men noe som vår assisterende gaming-tester ble svært begeistret over var den høye oppfriskningsfrekvensen. 
120 Hz er dobbelt så raskt som vanlige LCD-skjermer og for innhold med rask bevegelig grafikk var dette rett og slett en opplevelse! 

Spesielt i FPS-spill med kraftig grafikkort og høy framerate (bildefrekvens) ga dette en påtagelig opplevelse av mye jevnere bevegelse i terrenget. 
Grunnen til dette er jo at bildefrekvensen i spill hele tiden varierer mens skjermen oppfriskes jevnt med 60 Hz. 
Da er det svært ofte at bildet som grafikkortet leverer ikke kan tegnes opp før ved neste oppfrisking. 
Og jo kortere tid det er til neste oppfrisking, jo jevnere blir bildestrømmen og man får med seg alle bildene skjermkortet genererer. 
Kraftige skjermkort kan jo levere bilder raskere enn vanlige LCD-skjermer rekker å få vist. 

Dette er noe annet og riktigere i forhold til kildesignalet, enn oppsampling av signalet for å få et jevnere forløp. 
På TV og i andre sammenhenger bruker man dette, men der kommer kildesignalet med en fast frekvens, og kretsene konstruerer delbilder som legges mellom de som faktisk finnes i originalmaterialet. 
Dette skaper også inntrykk av jevnere bevegelse, hvis algoritmene som brukes er gode. 
Men en 120Hz skjerm klarer rett å slett å henge med på signalet som leveres fra skjermkortet, og det er noe helt annet. 

Konklusjon 

Samsung A950 er en designerskjerm av utseende og pris, og er et visuelt statement med sin metallfinish og asymmetriske konstruksjon. 
Egenskapene favner vidt, den kan brukes som en helt vanlig PC-skjerm, men er veldig stor og har litt lav oppløsning i forhold til andre 27-tommere. 
Den er derimot behagelig for tilbakelent bruk. 

Den kan brukes som skjerm til en Blu-ray spiller med 3D og fungerer utmerket som dette, hvis man sitter ganske tett på. 
Her snakker vi igjen tilbakelent stol og ikke sofa. 

Til gaming blir det slutt på det tilbakelente, her viser skjermen sin styrke med superrask oppfrisking og trøkk i fargene. 

Vi ser for oss målgruppen som en trangbodd metroseksuell gamer som ikke er redd for å bruke litt ekstra i blant. 
Det er kanskje en del av disse? 

Samsung S27A950D 
