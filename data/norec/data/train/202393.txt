MacPro - en stilstudie
Antagelig en av de kraftigste datamaskinene du får tak i. 
Men er den verdt det? 

Apple sin linje av stasjonære maskiner består av tre maskintyper: 
Mac mini, iMac og MacPro. 
Disse tre linjene spriker godt, forskjellen mellom en mini og en pro er ekstrem. 
Det som er felles er at de har et industrielt design som skiller dem fra de andre i sin klasse. 
Og det er spesielt tydelig i en MacPro. 

Uvirkelig 

På bilder ser den uvirkelig ut, som en rendret 3D tegning, helt i aluminium. 
Når du trekker den opp av esken i de to solide bøylene på toppen er det helt tydelig at den er virkelig, de litt skarpe kantene forteller at dette er ekte saker. 
De er bare akkurat for lite skarpe til å skjære deg i fingrene, men du ser ikke at de er avrundet. 

Alle som har sans for mekanikk og konstruksjon, og som har skrudd noen bokser i sitt liv, kan ikke unngå å nikke anerkjennende til denne maskinen. 

Den oser av kvalitet i utførelsen, vi snakker om nær-sveitsisk-mekanisk opplevelse. 
Og da er det ikke gjøkur vi har i tankene. 

Alt sitter tight, plasseringen av kontakter osv. er symmentrisk, til og med nettkabelen er spesialdesignet slik at kontakten går nærmest i ett med baksiden når den er tilkoblet. 
Altså baksiden, den som ingen ser... 

På innsiden er det like elegant, med fire uttrekkbare braketter for disker, to plasser for optiske drev, tre ledige plasser for tilleggskort, prosessormodulene med sine kjøleribber og minneplassene. 
Det er ikke en kabel som er på avveie, det aller meste er plugget rett inn. 
Eksemplarisk. 

MacPro har hatt denne typen design i en årrekke. 
Den er praktisk både i bruk og ved oppgradering/service. 
Samtidig er den et design-ikon, som alle Apple-produkter. 
Det er en del av pakka som du betaler for. 

En kraftpakke 

Komponentene er blant de kraftigste du får i dag, men her snakker vi ikke om kraft i forbindelse med spill-ytelse. 
Prosessorene - vårt testeksemplar var utstyrt med 2 stk 2,93 GHZ Xeon X5570 - finner du hos andre produsenter bare i arbeidsstasjoner og servere. 

Og en MacPro er en arbeidsstasjon, det er ikke noen vanlig PC. 

Prosessorene er de kraftigste som leveres av Intel, men de har også egenskaper som svært smidig og responsiv dynamisk ytelse og forbruk. 
Dette gir seg store utslag i mindre strømforbruk for selve maskinen og dermed også i kjøleanleggene i serverrommet der de aller fleste av maskiner med denne prosessortypen vil være installert. 
Bare dette kan spares inn oppgraderingsbeløpet i løpet av de første par driftsårene hvis man går over til maskiner med disse prosessorene. 

For en arbeidsstasjon gir ikke disse egenskapene en like dramatisk gevinst, men det innebærer at maskinen gir et svært behagelig arbeidsmiljø med minimalt med støy og varme i forhold til ytelsen. 

Hvem kjøper en MacPro? 

Det er tre typiske kundegrupper som er MacPro-brukere. 
Det er de som kjører Apples egne programvareprodukter Final Cut Studio (videoredigering), Logic Studio (lydopptak, redigering) og Aperture (bildebehandling) - pluss tilleggsprogrammer etter behov, og selvsagt også noen alternative hovedprogrammer i de forskjellige fagområdene. 

De får en maskin som har de mest avanserte løsningene som er å få, for noen blir det kanskje i overkant, men det spiller liten rolle. 
Det er likevel langt mindre jålete enn at man bruker Mercedes E-klasse til taxi eller kjører dokumentmappa i en Audi A8. 

For det er ikke tvil om at du betaler mye for all denne elegante mekanikken og overdådige komponentvalget. 
Spesielt om du bestiller alt hos Apple. 

Friske priser? 

MacPro kommer i to utgaver, og velger du den minste med én prosessor starter du på drøyt 20 000 for en relativt beskjeden konfigurasjon med 3 GB minne, 640 GB disk, moderat grafikkort og vanlig DVD-brenner. 

Velger du en PC-løsning får du for den samme prisen en praktisk talt like kraftig maskin med en vanlig Core i7 920 prosessor, 6 GB minne og større diskplass - pluss en stor og god skjerm. 

Snakker vi derimot om maskin med to prosessorer blir saken en annen, og det er først da at Xeon-prosessorene begynner å komme til sin rett. 
Men da starter vi på nesten 28 000, og det er bare en illusorisk pris. 
Man velger ikke en minstekonfigurasjon når man først har valgt en to-prosessorsløsning. 
Går du for to av de svakeste prosessorene, 12 GB minne, 2 harddisker på 1 TB hver og et moderat grafikkort er du tett oppunder 34 000. 
Velger du prosessortypen midt på ytelsesskalaen spretter prisen opp i over 45 000. 

Vår testmaskin var høyt specket, med de to raskeste prosessorene, 6 GB minne, to TB disker og ATI HD 4870 grafikkort. 
Da er vi oppe i 57 480 kroner, og med Apples flotte 24-tommer skjerm med LED bakgrunnsbelysning er vi oppe i 65 270 kroner. 

Det er friskt for en datamaskin, men for en som lever av å bruke Mac'en sin er det kanskje en god investering hvis man får gjort unna mer arbeide? 

Maskinen jobber uansett til de grader lettbent. 
Det er ikke antydning til motstand uansett hva du kaster på den. 

Vi testet rendring av et våre HD videoprosjekter i Final Cut på 22 GB, og med denne utgaven av MacPro tok jobben bare en fjerdedel av tiden sammenlignet med den gamle MacPro-maskinen på huset (med dual G5 prosessorer) som ellers tar seg av slike jobber. 

Om det er mulig å kjøre denne maskinen i senk på en musikkproduksjon, så snakker vi om helt ekstreme produksjoner med full virtuell orkestersats, sanntideffekter og tresifrede antall lydspor. 

Hva med maskinen som PC med Windows? 

For moro skyld installerte vi Vista på maskinen, dessverre er det bare 32-bits utgaven som er støttet av Apples BootCamp løsning. 
Det gjør at resultatene yter maskinen svært liten rettferdighet. 

Da MacPro ble lansert var vi ikke klar over at det ikke var driverstøtte i BootCamp for 64-bits Vista. 
Da hadde vi neppe vært like entusiastiske i vår forhåndsomtale som omtalte MacPro som den kraftigste PC-en 

Vi kjørte så noen av våre standard ytelsestester, med blandet resultat. 

Geekbench viste 8014, til sammenligning klarte den siste MacBook Pro 3038 under Vista. 
Under MacOS X var resultatet derimot 15 363! 

Vistas Windows Experience viste selvsagt 5,9 på alt, som er det beste som er mulig å oppnå. 
Det skulle bare mangle. 

PCMark05 viste 11426 med CPU 10431 Memory 7566, Graphics 18839 og HDD 6011 

Men i 3DMark 06 klarte den bare 15838 og i PCMark Vantage klarte den 6425. 

Dette er tall er svært nær de vi oppnådde i vår test av en maskin med Core i7-965 Quad Extreme i november 2008. 

Testing 1-2-3 - konklusjon 

Å teste en MacPro med PC-tester i 32-bits beregnet på ordinære PC-er og gamer-PCer blir altså lite meningsfylt. 

Derfor er konklusjonen egentlig svært enkel: 

De som har behov for den kraftigste Mac'en og har budsjett til det - eller rett og slett bare har lyst på den - de kjøper den. 
Den er uten konkurranse på sitt område. 

Som alternativ til en 64-bits arbeidsstasjon under Windows vil den ikke kunne levere, siden det i dag rett og slett ikke finnes støtte for 64 bits Windows. 
Da er det bortkastede penger. 
