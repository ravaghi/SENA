Asics Gel-Nimbus V
En komfortcruiser på høyeste nivå for de lange turene. 
Denne skoen er en Mercedes (S-klasse). 

LES OGSÅ: 

Noen ganger stemmer det bare med en gang. 
Det var tilfelle med Nimbus. 

Alle testløperne skrøt av skoene etter bare én tur, og forkjærligheten for skoene gikk ikke over. 

- De beste mengdeskoene jeg noen gang har hatt på beina, sa en av testerne. 

Skoens hoveddeler: 

Mellomsåle av SpEVA. 
Trusstic-element under midten av skoen gir noe stabilitet. 

Støtdemping av Asics gel i hæl og forfot. 

Overdel av syntetisk skinn og mesh nylon. 

Støtdemping bak/foran: 
Nimbus-skoenes store fortrinn er definitivt støtdempingen. 
Gel foran og bak samt masse SpEVA gir demping så det holder. 

Den er bunnsolid under hele foten. 
Du kjenner ikke asfalten mot føttene med disse skoene på beina. 
Særlig på de virkelige lange turene opp mot to timer er effekten av dette merkbar. 
Det er da skadene kan komme, og det er da du trenger støtdemping i Nimbus-klassen. 

Mellomsålen er passe myk. 
Ikke for myk, slik at du får følelsen av å løpe med skumgummi under beina. 
Men passe myk som på Asics' toppmodell Kayano. 
Ikke så rart kanskje, siden Nimbus er Kayano uten overpronasjonselementene. 

Dempingen er dessuten jevn og enhetlig. 
Det gir foten en naturlig bevegelse. 
Rullemønsteret er godt. 
Ingenting sinker bevegelsene. 

Det gjelder også lettvektere, men de vil ikke ha tyngde nok til å komme ned mot underlaget. 
Frasparket vil dermed lide. 
Lette løpere under 65 kilo bør derfor vurdere andre sko. 

Effektivitet/fartsfølelse: 
Det sier seg selv. 
Dette er reale mengdetreningssko, ikke fartssko. 
Med støtdemping i denne kategorien kan du ikke løpe raskt. 
Og det er heller ikke meningen. 

Stabilitet/passform: 
Romslig, er ordet her. 
Skoene er brede og tåboksen har god plass. 
Hælgrepet er likevel godt, mye takket være at Asics minneskum (memory foam) i hælkappen tilpasser seg hælen. 

Lesten er middels myk, og skoene passer løpere med moderat til høy fotbue. 
De har faktisk enkelte stabiliserende elementer. 
Testløperen med mild overpronasjon merket dette. 
- Skoene er overraskende stabile, sa han. 

Hans testløperkollega merket mindre press på fotbladet på grunn av Nimbus' integrerte snøresystem. 
- Presset blir jevnt fordelt når du snører skoene på deg, sa han. 

Sålegrep asfalt/grus: 
Skoene satt godt både på og utenfor veien, men er ikke terrengsko. 

Vekt: 
Vekten er skoenes eneste virkelige ulempe. 
Grammene er mange, og det merkes. 
Skoenes føles faktisk litt tyngre enn sine 358 gram. 
Igjen: 
Lette løpere vil antagelig reagere på dette. 

Utseende: 
Er det ikke deilig med farger? 
Sko i Blenda-hvitt er det mange av på markedet. 
Nimbus er ikke blant disse. 

Konklusjon/løpsfølelse: Komfort, komfort, komfort. 
Omtrent som med en Mercedes: 
Tung på veien, men behagelig i bruk. 
