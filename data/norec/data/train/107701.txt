Michael McDonald «Motown Two»
(Motown/ Universal) 

Vokalisten Michael McDonald (fra Doobie Brothers og Steely Dan) tolker Tamla Motown-slagere, nok en gang. 

Michael McDonald har blant annet fått hjelp fra Stevie Wonder på sitt nye album med Motown-klassikere. 
Han tolker de gamle slagerne på sin personlige måte og gir dem nytt liv, enten det gjelder kjente sanger fremført av Four Tops, Marvin Gaye, Smokey Robinson eller Stevie Wonder. 

Selv om versjonene til McDonald ikke kommer opp mot friskheten og entusiasmen fra originalene, er McDonalds versjoner gode. 
Han holder dem i den musikalske stilen de hører hjemme, men sangene får ofte et litt glatt, voksent uttrykk. 

Platen vil sikkert glede mange som liker disse gamle soul-klassikerne. 
«Reach out, I'll be there», «I second that emotion» og duetten «Stop look listen» med Toni Braxton er albumets høydepunkt. 
