Slutt på smurfemagien
Hank Azaria briljerer igjen i rollen som superskurken Gargamel, men foruten Azaria er det langt mellom høydepunktene i "Smurfene 2". 
Oppfølgeren mangler både spenningen, dramaturgien og ikke minst humoren den første filmen hadde. 
Og med unntak av et par scener med litt futt i, er det liten vits å se den i 3D. 

Den onde trollmannen Gargamel , har blitt verdensstjerne siden sist. 
Han opptrer med magishowet sitt i Paris, men skal han fortsette å fortrylle publikum med sine triks trenger han mer av den magiske og verdifulle smurfeessensen. 

Han kidnapper Smurfeline for å få henne til å avsløre den hemmelige formelen, men Gammelsmurf, Klønesmurf, Sinnasmurf og Jålesmurf gir seg ikke uten kamp, og de får god hjelp av menneskevennene Patrick (Neil Patrick Harris) og Grace (Jayma Mays) . 

Filmen føles kunstig og konstruert , og smurfemagien som ble skapt blant skyskraperne i New York i eneren, har forsvunnet ett eller annet sted på veien til Paris. 
Det hjelper ikke å være i lysenes by når det ikke er nok strøm. 
