The-Dream «Love vs. Money»
(Def Jam/Universal) 

Ikke hør på denne sammen moren din. 

Terious «The-Dream» 
Nash kunne fort forsvunnet blant de mannlige R&B-artistene som sikler på R.Kellys trone. 
Men selv om han som mange andre kan beskyldes for å kopiere gamle ringrever, er han utstyrt med en karakteristisk og følsom vokal. 
Varemerket er den gjennomgående bruken av falsett - karen er en ekte kontratenor. 

Og «Love vs. Money» er et relativt bra album. 
Gutten er mer interessant enn Ne-Yo, synger bedre enn Trey Songz, er ikke like vulgær som Ray J og skriver jo faktisk låter for J. Holiday. 
Førstesingelen «Rockin' That Shit» kommer til å sverme rundt oss i sommer i form av utallige remikser, og «Put it Down» er en hit -teksten er dog garantert i sterkeste laget for noen. 

Variasjon er det jeg savner mest her. 
Albumet føles noen ganger som en eneste lang låt med litt varierende tempo. 
Og dette handler utelukkende om sex, hvor god han er på det, og de forskjellige stedene det kan utføres. 
Men vi må ta R&B for hva det er, og tørre å innrømme det når noe fenger, noe dette til tider definitivt gjør. 

ANBEFALTE KJØP: 
«Rockin' That Shit», «Put It Down», «Love vs. Money», «Right Side Of My Brain» 

SILJE LARSEN BORGAN 
