Pong +
Selv om det tekniske har blitt bedre, spiller vi fortsatt «Pong». 

Det er ingen tvil om at grafikken blir stadig bedre i spill. 
De lekre banene i «Virtua Tennis 3» er nesten for detaljrike, og de pene animasjonene er naturtro å se på. 
Men det er også det største dette spillet har å by på. 

Er du tennisinteressert er dette drømmespillet. 
Spillets enspillerdel byr på en lang og utfordrende karrieredel, der man må trene opp ferdighetene til spilleren sin via diverse småspill, og utfordre andre spillere på vei opp rangeringsstigen. 

Kontrollene er akkurat så presise som de skal være, og det hele er utfordrende nok til at man hele tiden har nye mål innen rekkevidde. 

Men for meg, som har spilt både «Virtua Tennis 2» og «Top Spin 2» til døde, er det rett og slett lite nytt å hente her. 
Jada, jeg er klar over at tennis er tennis, og at det er vanskelig å lage et revolusjonerende tennis-spill, men verken karrieredelen elller de andre modusene klarer å skille seg ut fra andre tennis-spill på en minneverdig måte. 

Og når det i tillegg ikke er mulig å spille PS3-versjonen online (det går på Xbox 360-versjonen), blir det en firer på terningen. 
Har du ikke spilt tennis-spill før, så er dette absolutt å anbefale, men for veteraner blir det rett og slett for lite nytt. 

PS: 
Kommer også til Xbox 360 og PC neste fredag. 
