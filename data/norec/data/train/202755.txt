Apple iPod Touch 4. generasjon
Et produkt uten reelle konkurrenter. 

Mens iPhone har flere gode konkurrenter, og også iPad nå får hard konkurranse fra Samsungs Galaxy Tab, er Apple nærmest i en monopolsituasjon med iPod Touch. 

Det er rett og slett blitt et produkt uten reell konkurranse fra noe hold. 

Det er selvsagt takket være App Store, Apples nettbutikk for applikasjoner, som på samme måte som for iPad og iPhone gjør at du kan bruke iPod Touch til så mangt. 

iPod Touch er i prinsippet en iPhone 4 uten 3G, og uten mulighet for å ringe og sende tekstmeldinger. 
I tillegg er ikke kameraet like godt som på iPhone 4. 

Du får kjøpt iPod Touch i tre versjoner; 8GB (1890,-), 32GB (2490,-) og 64GB (3290,-). 
Modellene har ingen andre forskjeller enn lagringskapasiteten. 

Enda tynnere 

Designmessig har den siste generasjonen iPod Touch blitt enda tynnere enn forgjengeren (7,2mm tykk), og under ser du den sammenlignet med iPhone 3GS. 

Den nye modellen er også kraftig oppgradert hva skjerm angår, siden enheten nå har fått Retina display; en svært høyoppløst skjerm som fremstår som knivskarp, og altså med samme oppløsning som du finner på iPhone 4 (960x640, 3,5 tommer multitouch), dog ikke med samme sortnivå og kontrast. 

Videre er også prosessoren den samme som på iPhone 4 og iPad - en 1GHz A4-prosessor som gjør spilleren kjapp og responsiv, i tillegg til at alle spill flyter som bare det. 
Nye iPod Touch kommer med iOS 4.1 rett ut av boksen (en oppgradering iPhone-eiere fikk onsdag i forrige uke) og støtter også FaceTime, Apples programvare for videokonferanse som gjør at du kan føre en videosamtale med andre som har kompatibelt utstyr (i praksis andre iPhone 4- og iPod Touch-eiere). 

Med andre ord har iPod Touch to kameraer; ett foran og ett bak, som du lett kan bytte mellom om du tar bilder eller bruker FaceTime. 
Kameraet bak er imidlertid ikke det samme som på iPhone 4, og maksimal oppløsning er 960x720, altså cirka 0,7 megapiksler (og uten LED-blits og autofokus). 
Frontkameraet kan ta bilder og filme med VGA-oppløsning. 

Under finner du noen bilder tatt med iPod Touch - kameraet imponerer på ingen måte, men for visning på skjermen (og til webbruk) er kvaliteten grei nok: 

Litt tuvlete knappeplassering 

Et lite minus med den nye designen er i våre øyne at avrundingen på toppen gjør av-og-på-knappen litt vanskelig å nå, og ikke like tilgjengelig som på iPhone der den er plassert parallellt med skjermen. 

Volumknappene på siden er derimot separarerte og lette å føle seg frem til, men vi hadde faktisk satt pris på en egen "mute"-bryter også på iPod Touch i stedet for å måtte dempe lyden helt ned for å bruke enheten uten lyd. 

Vi finner enheten god å holde i - de buede formede gjør at iPod Touch ligger godt i hånda, og på tross av at tykkelsen bare er drøye 7mm gir den, som de fleste andre Apple-produkter, et godt kvalitetsinntrykk. 

Vi må også nevne at iPod Touch kun kommer med USB-ladekabel og ikke med en du kan plugge i strømnettet. 
Har du en iEnhet fra før er ikke dette noe problem, og det går også fint å bruke andre produsenters ladere dersom de begynner med en overgang fra strømnett til USB; en løsning stadig flere velger. 

Som før er de medfølgende øreproppene helt kurante og gir et noe basstungt og mindre detaljert lydbilde sammenlignet med ørepluggene fra Sony undertegnede bruker til daglig, men med standard hodetelefonutgang er det selvsagt ikke noe problem å bruke noen andre om du vil det. 
Det finnes imidlertid ingen bryter på ledningen for å bytte til neste sang osv (ei heller fysiske knapper på selve spilleren), så alt må gjøres via skjermen. 

Titusenvis av spill 

Rett ut av boksen kan du bruke iPod Touch til å spille musikk med, samt kjøpe musikk fra iTunes Music Store. 
Har du i tillegg en amerikansk iTunes-konto, kan du kjøpe og leie film og tv-serier direkte fra telefonen; noe som fortsatt ikke er "offisielt" tilgjengelig her til lands, men som fungerer helt utmerket. 

Videre finnes mulighet for å surfe på nettet, sjekke epost, se på bilder du har tatt med kameraet eller synkronisert med PC-en, samt kart, kalender, kalkulator og stemmeopptak. 

Det er imidlertid med App Store Apple har skutt gullfuglen. 
Der finnes det nå 250.000 ulike spill og applikasjoner du kan laste ned. 
Mange er gratis, og de aller fleste som koster penger har en prislapp på mindre enn 30 kroner. 
Eksempelvis koster ett av de mest populære spillene, Angry Birds, bare 6 kroner og byr på timesvis med moro der det også kommer nye brett i ny og ne. 
Og det finnes en haug av gode spill til en billig penge; et kjempeskudd i baugen for Nintendo (DS) og Sony (PSP), der spillene du kjøper i butikken koster det mangedoble. 

Verdt å sette pris på er også at spillene bare kan lastes ned på nytt igjen uten at du må betale for det dersom du har kjøpt dem før. 
Selv i undertegnedes situasjon, som nylig byttet både maskin og telefon, var det bare å hente ned applikasjonene jeg allerede hadde betalt for på iPod Touch-testeksemplaret og dermed slippe å betale på ny; helt uten synkronisering til datamaskinen. 

For deg med barn bør iPod Touch derfor være en het kandidat i forhold til f.eks. Nintendo DS, siden de langsiktige utgiftene blir langt lavere med tanke på spillkostnadene. 

Vi kunne ha skrevet opp og ned om mulighetene iPod Touch gir deg, enten du vil spille ubegrenset musikk via Spotify-klienten, styre mediesenteret i stua eller lese elektroniske bøker via iBooks-applikasjonen, men vi regner med at de fleste har fått med seg mulighetene. 

Merk også at siden iPod Touch nå kommer med iOS 4.1 forhåndsinstallert har den også fått Game Center (en "sentral" for å spille mot venner etc.), men ikke HDR-muligheten på kameraet du får med iPhone 4. 

De foregående modellene av iPod Touch har imidlertid ikke hatt noe kamera, og derfor er enkelte kameraapplikasjoner fortsatt ikke tilgjengelige inntil de har blitt oppgradert med kompatibilitet mot den siste generasjonen iPod Touch (en av de mest populære, Hipstamatic, var ikke tilgjengelig da vi fikk iPod Touch inn til test, men har blitt kompatibel i mellomtiden). 

Hva savner vi? 

FM-radio 
- Mens lillebror Nano kommer med ørepropper med innebygd FM-mottaker, er dette ikke tilfelle på iPod Touch. 
Riktignok finnes det flere applikasjoner som lar deg høre på nettradio, men da er du avhengig av å være koblet på trådløst nett. 

Knapp på ørepluggene 
- For deg som bruker iPod Touch til joggeturer etc. ville det ha vært veldig hendig med muligheten for å hoppe til neste sang, styre volum etc. uten å måtte gjøre det via selve enheten. 
Riktignok støtter iPod Touch Voice Control, som gjør det mulig å holde hjemmeknappen nede for deretter å si "next song", "play workout playlist" etc., men det krever uansett at du drar enheten opp fra lomma. 

Strømadapter 
- Som nevnt følger det bare med USB-kabel, og for å lade opp iPod Touch via strømnettet trenger du et ekstra strømadapter. 

3G 
- Vi skjønner at 3G-støtte på iPod Touch ville ha gjort den veldig sterk i forhold til iPhone, men for en enhet som nå har fått innebygd Game Center pluss de eksisterende løsningene for å kjøpe musikk, laste ned applikasjoner etc. 
er det et lite savn at iPod Touch ikke helt er laget for deg som er på farten. 
Du kan selvsagt løse det med en miniruter i lomma (eller en mobiltelefon som lar seg bruke som ruter, noe f.eks. Android-mobiltelefoner med versjon 2.2 kan gjøre). 

Konklusjon 

Det er vanskelig å trille terning til et produkt som så til de grader skiller seg ut fra resten av markedet, for iPod Touch er en fantastisk liten sak som kan brukes til så mangt, men samtidig betyr ikke det at den er uten svakheter. 

Oppgraderingene er vesentlige i forhold til forgjengeren, der raskere prosessor, en fantastisk skjerm, kamera (x2) og muligheten for multitasking (kjøre flere programmer samtidig) er hovedingrediensene. 

Bruker du den som håndholdt spillkonsoll kan du velge og vrake i titusenvis av spill, mange av høy kvalitet, og som i snitt koster noen få kroner. 
Det vil definitivt gi en langt lavere fremtidig kostnad enn å kjøpe f.eks. Nintendo DSi, der gode spill ofte kan koste flere hundrelapper. 
Og du slipper å gå i butikken - i løpet av sekunder kjøper du de mest populære spillene direkte på enheten og kan begynne å spille. 

Som ren MP3-spiller har den visse mangler, som påpekt i avsnittet før konklusjonen. 
Blant annet savnes FM-radio, samt muligheten til å styre via ørepluggene eller via knapper på spilleren uten å måtte slå den på. 
Samtidig - hvilke MP3-spillere under 2000 kroner kan skilte med mulighet for å bruke Spotify (og tilhørende offline-spillelister)? 
Vi lar oss også imponere av 40 timers spilletid om du bare hører på (lokal) musikk. 

Som videospiller er også formatstøtten begrenset, der du som regel må konvertere videofiler før du legger dem på spilleren, men de ser til gjengjeld fantastiske ut med såpass høy oppløsning på skjermen. 
Sammenligner vi f.eks. 
Creative Zen X-Fi2 støtter denne Xvid, MP4 og flere andre populære formater rett ut av boksen, men oppløsningen på iPod Touch er over 6 ganger så høy, og den har nesten 50% bedre batterilevetid ved avspilling av video. 
Dog er Creative-spilleren 1000 kroner billigere med samme lagringskapasitet. 

Apple iPod Touch er imidlertid en dyktig aktør i alle disse segmentene. 
Den er blant verdens beste MP3-spillere, blant verdens beste håndholdte spillkonsoller (selger faktisk mer enn Sony PSP og Nintendo DS til sammen) og blant verdens beste portable videospillere. 
I tillegg kommer App Store og alle mulighetene det gir deg, og her har konkurrentene sovet i timen mens Apple bare har fått lov til å fosse frem. 

Og derfor kan vi ikke annet enn å trille nok en sekser til iPod Touch. 

Hvorvidt du trenger den er imidlertid et annet spørsmål. 
For 32GB/64GB-versjonen begynner prislappen å nærme seg de ledende smarttelefonene i dagens marked, som tross alt kan gjøre mye av det samme og der du i tillegg kan ringe og bruke 3G-nettet. 
Dog er det fortsatt en ikke ubetydelig prisforskjell opp til disse mobiltelefonene; spesielt om du skal ha like mye lagringsplass som iPod Touch gir. 
