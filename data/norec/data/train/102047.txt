Konsertanmeldelse:Miguel med noen mangler 

KONSERT: 
Miguel STED: 
Hovedscenen, Hovefestivalen PUBLIKUM: cirka 2000 AKTUELT ALBUM: 
«Kaleidoscope Dream» 

Selv om Frank Ocean var fjorårets desidert største R&B-navn, var det ikke helt ubestridt - han fikk god konkurranse fra denne smørbukken fra Los Angeles. 

Miguel Jontel Pimentels psykedeliske blanding av slibrig R&B, eksperiementell soul og noen dråper prog-rock ga «Kaleidoscope Dream» et mye bredere nedslagsfelt enn debutplaten, og sørget for en av 2012s desidert fineste albumopplevelser. 

Han er en bedårende type. 
Står bredbent på scenen ikledd en frynsete lærjakke og hullete jeans. 
Det er ingen hemmelighet hvilket tiår han henter estetikken fra. 

Gitaristen har heldigvis dempet seg noe fra deres siste Norgesbesøk i februar. 
Hanekammen er borte, den avskrekkende tungen sitter stort sett plantet i kjeften og jaggu har han fått på seg en t-skjorte også. 
Så om spillingen også er mindre inntrengende, lover det noe bedre fra Hoves hovedscene enn den på-grensen-til-katastrofale konserten i Kulturkirken Jakob. 

Og joda. 
Lyden er mektig den. 
Ikke like mektig som Miguels scenefigur. 
Han er en såpete R&B-stjerne til beinet, med dansetrinn fra Prince- og James Brown-skolen. 
Det er greit med trådløs mikrofon når du skal snurre 1440 grader og gå i spagaten. 

Den lavmælte «Do You...» passer ypperlig til Hoves nye rykte 
- «Do you like drugs?» henger igjen som et retorisk spørsmål på Tromøya. 

Det er noe tidlig på dagen for gnukke-soul, men både «The Thrill» og det pulserende mesterverket «Adorn» rettferdigjøres. 
Miguel har også et par nye hits på lager - stjernesamarbeidene «Power Trip» og «Beautiful», selvsagt gjort uten hjelp fra J Cole og Mariah Carey. 

Hyggelig det, men disse låtene er ikke gode nok til å erstatte kraften til «Use Me» og «Don't Look Back». 
Spor som er helt absurd å ikke inkludere i settet. 
Men han gjør seg unnskyldt med sportslig spasertur og sosialt omgang med publikum og en redusert encore av «Pussy Is Mine». 

En forbedring fra sist gang, men nok en gang hadde dette potensiale til å bli bedre. 
