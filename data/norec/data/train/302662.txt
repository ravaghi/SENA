Påskemørk krim noir
Dyster krim fra regntunge Wales. 

PÅSKEKRIM: 
Nordic noir er blitt en egen varebetegnelse i tv-krim-kategorien, og flere har kastet seg på bølgen. 
«Hinterland» mørke hemmeligheter utspiller seg sørvest på De britiske øyer. 
Serien ble spilt inn parallelt i to versjoner, på engelsk og walisisk. 
Her i landet får vi den engelskspråklige versjonen. 

Djevelsk 
Her er det like deler realisme og dystre hemmeligheter, filmet i et vakkert men regntungt landskap. 
Etterforskeren Tom Mathias har flytter fra London for å komme vekk — og her kommer han først til et bad svært realistisk innsmurt i blod. 
Bare liket mangler, men det får vi seinere god anledning til å kikke nøyere på. 

Mathias (Richard Harrington) er den maskuline, dystre, tilbakeholdne etterforskeren på flukt fra egne problemer og hemmeligheter. 
Vi kjenner på et vis typen fra andre serier. 
Her får han i første episode hjelp fra en kvinnelig etterforsker, Mared Rhys (Mali Harries), og lokale krefter for å finne løsningen på et drap som involverer myter om djevelen, overgrep mot barn, traumer, hevn og sorg. 
Tragedier fra fortida nøstes langsomt opp. 

Intenst spill 
Hver av de fire episodene har nesten full spillefilmlengde og de kan om man vil sees uavhengig av hverandre. 
De er godt spilt, scene er intense, men samtidig tungt fortalt. 
Det er egentlig litt for lite som skiller serien ut ifra det noir- landskapet den tydelig er inspirert av — bortsett fra at serien, om mulig, kanskje er enda litt mørkere enn vanlig.. 

Sendes i fire episoder. 
