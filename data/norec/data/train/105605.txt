Spillanmeldelse:«Lara Croft and the Guardian of Light» 

Lara Croft har hovedrollen i et av sommerens friskeste og mest engasjerende spill. 

Lara Croft har blitt en av våre mest kjente og kjære spillfigurer gjennom sin deltakelse i «Tomb Raider»-serien. 

Denne gangen deler hun rampelyset med maya-krigeren Totec i et action-eventyr som skiller seg klart ut fra opphavet. 
«Lara Croft and the Guardian of Light» er nemlig et rent spinoff-spill, ikke et nytt spill i «Tomb Raider»-serien. 

Spillet beholder fokuset på majestetisk arkitektur fra en eldgammel sivilisasjon, dødelige feller og intrikate puzzles - iblandet skyteaction. 

Men med sitt isometriske 3D-perspektiv, horder av fiender, jakt på ferdighets-forbedrende gjenstander og utallige, valgfrie sideutfordringer, blir spillet en herlig blanding av «Tomb Raider» og «Diablo». 

Ikke minst tilfører co-op-elementet mye glede. 
I enspillerdelen kan du kun styre Lara, men velger du multiplayer kan du dele alt med en venn. 
Mye er likt, men mye er også tilpasset om du spiller alene eller ikke. 

Vi snakker om et fantastisk underholdende, herlig givende og svært engasjerende spill. 
Til en hundrings! 

PS: 
Lanseres også på PC og PS3 (nedlastbart) i september. 
Online co-op vil ikke være tilgjengelig før det. 
