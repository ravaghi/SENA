Morten Harkets nye single:Kjølig og svevende 

Morten Harket kommer fra a-ha, hans medhjelpere fra Kent. 
Akkurat det er ikke vanskelig å høre på Harkets første solosingle etter a-ha. 

«Lightning» (i salg fra 9. mars) er første single fra soloplaten «Out Of My Hands» som kommer den 13. april. 
Den er skrevet av Morten Harket selv, med god svenskehjelp fra Kents Martin Skøld og Joakim Berg. 

Det er med andre ord krefter fra to skandinaviske pop-giganter som møtes, og den bærer sterke ekko fra begge grupper, ikke minst i den litt kjølige, elektroniske tilnærmingen til låtens atmosfæriske uttrykk. 

Forsiktig 

Umiddelbart savnes et sterkere gripetak, selv når trommene slår inn etter de første sytti sekundene. 
Harket virker nesten bare forsiktig til stede innimellom alle de elektroniske effektene og dominerer ikke slik Morten Harkets stemme vanligvis gjør og bør gjøre. 

Ørekiler 

Men det som kunne ha blitt en låt forkastet av New Order for en haug med år siden, utvikles etter hvert til en interessefangende ørekiler likevel. 
Hemmeligheten ligger i refrenget som preges av et enkelt repeterende tema med èn eneste insisterende hensikt - å la den bli værende i hodet på lytteren. 
Det lykkes til slutt, bare ikke umiddelbart. 
