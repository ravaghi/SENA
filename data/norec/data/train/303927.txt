Danacup-diskoteket 1993!
Kiesza oppdaterer nittitallet. 

ALBUM: 
Husker du «Absolute Music 8»? 

Den fra 1993, med blant andre Haddaway, 2Unlimited, DJ Bobo, Dance 2 Trance og Melodie MC? 

Vel. 
På debutskiva til den kanadiske pop- og dansevideosensasjonen Kiesza er det som om hun har stappet hele «Absolute Music 8» ned i sparegrisen, sluppet på noen trendy klubbrytmer og Jessie J/Katy B-attitude, og gått hen og kjøpt seg «Sound of a Woman». 

Et album som er ekstremt retro og utrolig tidsriktig. 

Kiesza covrer bokstavelig talt Haddaway, med en nedstrippa balladeversjon av «What is love». 

Samtidig som låtene selvfølgelig også skjener mot post-2010-r&b-minimalismen; til artister som The Weeknd og FKA Twigs. 

Det er gøy, ingen tvil om det. 
Problemet er bare at det ikke er så mye mer. 
