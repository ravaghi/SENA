Daffe stemmeskjelv
Lovende singel, men unødvendig EP fra den britiske vibratoklumpen. 

Fjorårets The Crying Light var, om enn helhetlig og vakker, allikevel ikke det store neste steget for Antony Hegarty og hans sort/hvite bande av seriøse musikanter. 
Det har på mange måter vært forventet at han skulle utforske nye musikalske territorier med sin uplassérbare, eteriske stemmeprakt – noe han jo gjorde som discovokalist på Hercules & Love Affair-albumet - og som også tittelsporet på denne EPen gledelig nok viser. 

”Thank You For Your Love”, den eneste låten fra EPen som er å finne på det kommende fjerdealbumet Swanlights, viser en forfriskende ny side ved hans låtskriving. 
Luftige, soulduftende blåsere løfter på det (etter min smak) i overkant tunge sløret av tvil og elendighet han til daglig draperer seg i – og dette er det nærmeste han har kommet en potensiell radiohit (”For Today I Am A Boy” inkludert). 

Resten av EPen vies til en del kraftig religiøst tungsinn, der ”My Lord, My Love” – hvor han igjen er tilbake på sitt piano-og-vispetromming-stadium - og en småfin versjon av Bob Dylans ”Pressing On” leder an. 
Denne femspors-EPen avsluttes med en direkte fesen versjon av ”Imagine”, som om den ikke har blitt covret nok av pompøse gubber opp gjennom, og runder dermed av en EP som inneholder ett sterkt spor, men som har et etterslep av fyllmasse som ikke kommer til å sette spor etter seg, coverversjoner eller ei. 
