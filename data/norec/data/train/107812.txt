Handsome Boy Modeling School:«White People» 

(Atlantic/Warner) 

Stjernespekket sak. 

Dan «The Automator» Nakamura og Prince Paul gjorde stor suksess med den nå fem år gamle «So... How's Your Girl?». 
«White People» er en bra oppfølger som innehar mange av de samme ingrediensene, men den klarer allikevel ikke å komme helt på høyden med debuten. 
Men det er absolutt nok av godbiter her, og hip-hop-gruppa leker seg både med rock og elektronika. 

Duoen har denne gangen fått med seg et stjernelag bestående av blant andre Mike Patton, Cat Power, The Mars Volta, De La Soul, Pharrell og Twin Peaks-stemmen Julee Cruise. 
Og den mest overraskende av dem alle: den veslevoksne smørjazzeren Jamie Cullum. 
Her er det flust av gode låter, men albumet spriker litt for mye til å være helt topp. 
Dessuten er det for mye pjatting mellom låtene, selv om også dette til tider er svært så artig (spesielt i «Dating Game»). 

MARIT AABY VEBENSTAD 
