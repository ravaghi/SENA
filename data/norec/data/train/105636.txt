Konsertanmeldelse:Ikke helt legendarisk 

Kraften ble rå. 

Konsert: 
Iggy & The Stooges Sted: 
Øyafestivalen, Oslo Publikum: ca. 7000 Aktuell CD: «Raw Power» (deluxe edition) 

Den store begivenheten her er at besetningen fra The Stooges' aller mest skoledannende plate - «Raw Power» (1973), punkrockens vugge - er komplett, med James Williamson på gitar. 
Som sådan går de rett på sak med tittelsporet, og følger opp med «Search And Destroy» og «Gimme Danger». 

Men det er litt underveldende; det låter helt kult, men ikke legendarisk. 
Først med et dusin fans på scenen under «Shake Appeal» tar det virkelig fyr, og fra og med «1970» låter det slik The Stooges skal - dunkelt og faretruende. 

Slik fortsetter det heldigvis. 
Iggy kjemper sin senete, toppløse kamp mot naturloven, og Williamsons slevjende gitar er heftigere enn det man tør å håpe på fra en kar som akkurat har lagt 30 års rock'n'rollpause bak seg. 
Den varmeste kudosen går likevel til saksofonist Steve Mackay, som gir konserten det mørke elementet bandets legende er tuftet på. 
«Fun House», «I've Got A Right» og «I Wanna Be Your Dog» kommer som perler på en piggtråd, og når Iggy henter frem rennesteinscrooneren i seg på «Open Up And Bleed» er det all grunn til å puste lettet ut: 
Verdig legenderunde. 
