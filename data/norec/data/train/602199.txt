En annerledes Ole Paus
— Jeg har ikke så mye å si, påstår han til publikum. 
Men det er ikke helt sant. 

KRISTIANSAND: 
Noen artister kan gå på scenen, spille låtene sine og holde kjeft. 
Snu ryggen til publikum og knapt ense dem i løpet av hele kvelden. 
Og det kan fungere. 
Ole Paus er ikke en sånn artist. 
Man går ikke på konsertene hans bare på grunn av musikken. 
Man vil le litt. 
Bli litt rørt. 
Og kanskje til og med litt provosert. 

Da er det ikke noe godt tegn at han tidlig under konserten på Ernst påstår at han ikke kommer til å snakke så mye. 
At han ikke har noe spesielt på hjertet. 
Og den første delen av konserten er preget av det. 
Det blir mange låter og lite prat, etter at Paus har åpnet ballet med det som etter hvert er blitt signaturlåten hans, «Mitt lille land». 
Og den gjør han alltid perfekt. 

Som sin gamle venn og samarbeidspartner Jonas Fjeld på fredag, har Paus med seg et ypperlig ensemble på scenen. 
Og som Jonas Fjeld, hadde vi gjerne sett at han kom alene med kassegitaren og en krakk. 
Fordi nærheten i sangene hans ikke blir fullt så nær som man skulle ønske når de blir fremført av et stort band. 
Men Ole Paus er lett å like. 
Han er en morsom fyr, og skal vi tro sangene hans er han en varm fyr også. 
Det kommer best frem når han er alene. 
Men for all del, det fungerer på Ernst også. 
De fineste sangene hans, som for eksempel «Hvis du tror at jeg har glemt deg», synger han faktisk veldig fint. 
«Fint» på en ganske uskjønn måte, naturligvis. 
Men ingen synger Paus bedre enn Paus. 
Det er sånn det skal låte fra ham, og det er faktisk sånn vi vil ha det. 
Men han kunne kanskje valgt å spille litt flere av de klassiske visene, og litt færre av snakke-blues-låtene, som egentlig ikke er så fryktelig interessante, rent musikalsk. 

Utover i konserten viser det seg at Paus faktisk har en del å si likevel, og det blir en hyggelig stemning på Ernst. 
64-åringen gir oss dessuten en herlig versjon av De Lillos-klassikeren «Kokken Tor», og en festlig variant av Dum Dum Boys` «Splitter Pine», begge utgitt på albumet «Den store norske sangboka» i 2007. 
Men Ole Paus er aller best når han spiller sine egne låter. 
Og når han har noe på hjertet. 
