Spennende folkethriller
«Red eye» er en stram og velsigna enkel amerikansk terrorist-thriller som uten å overraske noen med skjulte identiteter og klosettfantomer bringer spenningen fram til et logisk handlingsklimaks i forbilledlig fint lys. 

Rachel McAdams fra «Wedding crashers» skal på samme utsatte flight som denne ukas skumleste fremmede, Cillian Murphy. 
Han har Anthony Perkins' dokkepene psykopatøyne og Pamela Andersons industrimunn, og han ser så ekkel ut at Gollum ville ha gått av flyet. 
Murphy skal ta livet av en amerikansk politiker, og han trenger hotellets supergirl til å flytte mannen og hans familie til bombbart rom. 

Det skal hun gjøre fra overfylt økonomiklasse på et turbulent rutefly. 
Yrkesmorderen sitter ved hennes side og smiler til kabinpersonalet mens han kontrollerer mann med kniv i BMW ved pappas hus. 
Sånn er det. 
Den trente servicedama skal bidra til å utslette en av USAs viktigste politikere m/familie for å redde sin pensjonerte fars liv. 
Sånt gjør ikke trena servicepersonale, og den rådsnare skjørtejenta pønsker da også ut alternative scenarier. 

Dette er heldigvis en film som forlater det trange flyet før den varmer seg opp til showdown. 
Wes Craven regisserer på en henrykt og folkelig måte. 
Hvis en ser bort fra at Murphy (Jackson Rippner heter han) snakker med Darth Vaders stemme halve filmen og at Brian Cox er gjenfødt med Schwarzkopf-farger i hår og skjegg, er «Red eye» en streit film uten fiksfakserier. 
