Donald Fagen:«Morph The Cat» 

(Reprise / Warner) 

Både som halvparten av Steely Dan og som soloartist har Fagen i alle år tviholdt på sin helt egen perfeksjonerte signatur; duvende og elegant hvit New York-funk med verdens beste lyd og teknisk studio-briljans - like myk som den er deilig. 
Et par av låtene her, spesielt «H Gang» og påfølgende «What I Do», er av klassisk Fagen-støpning anno 1982 og hans legendariske solodebut, «The Nightfly». 

Likevel drar Fagen sine feilfrie lydflater litt for langt ut i tid på flere av låtene, hvor all den repeterende perfeksjonismen blir stående i veien for selve kvaliteten i sangene. 
Men bevares; trofaste fans av både Steely Dan og Donald Fagen blir neppe skuffet over «Morph The Cat»! 
