Salvador Sanchez på Hove:Funky for de få 

Dårlig vær på festival går ut over artistene også. 

Salvador Sanchez: Hovefestivalen, Tromøya Publikum: 
Ca. 400 Aktuell CD: «Happy Daze» 

Festivalområdet var generelt fattig på mennesker da Kristiansand-rapperen Salvador Sanchez holdt konsert på den store Amfiscenen kvart på seks onsdag. 
Regnet medførte at folk resignerte og holdt seg på campingen. 

Synd for både oss og ham. 
For Sanchez er trolig Norges dyktigste på sitt felt. 

Han kom med et fullt band som var like mye funk som hiphop, med blant andre bluesmannen Kjetil Grande på gitar og spanjolen Sholo på «talkbox» - den der umsikjennelig sleske 1970-tallslyden som manipuleres elektronisk via en plastikkslange plassert mellom kjevene, du vet. 

Jessheim-ordsmeden Gift og makkeren Roger Lomeland var utmerkede sparrepartnere på vokalsiden. 
Martin Bjørnersen ble scenens visuelle midtpunkt. 
Ikke bare spilte han nok kubjelle til å tilfredsstille Will Ferrells strengester krav; han stilte også i gusjegrønt kroppskondom med en agurk stappet ned i buksebenet, «This Is Spinal Tap»-style. 
Det var som å se en énmanns Parliament/Funkadelic-oppvisning fra 1970-tallet. 

Topp. 
Men det hadde selvsagt vært enda toppere i fint vær, og dersom folk hadde innfunnet seg. 

MORTEN STÅLE NILSEN 
