The Gunman
Penn gir filmen mer tyngde enn den fortjener. 

Hovedrollen i The Gunman spilles av Sean Penn, en mann som er kjent for sitt politiske engasjement. 

Derfor er det litt overraskende at han bruker vestlig utnytting av afrikanske råvarer som bakteppe i en slapp actionfilm, og ikke i et engasjerende drama. 

The Gunman har noen velfungerende actionscener med et visst spenningsnivå, men også et pinlig dårlig trekantdrama og noen lite troverdige plottpoenger. 
Penns deltagelse gir filmen mer tyngde enn den fortjener. 

Blir forsøkt drept 

Jim Terrier (Sean Penn) jobber for et vaktselskap som opererer i Kongo. 
Han må forlate landet og legekjæresten Annie (Jasmine Trinca) etter å ha utført et hemmelig oppdrag. 

8 år senere forsøker noen å drepe ham. 
Jim oppsøker gamle kollegaer for å finne ut hvem som står bak, blant andre Felix (Javier Bardem), som nå bor i Barcelona og er gift med Annie. 

Men samtidig kommer hans forfølgere stadig nærmere. 

Sean Penn er sterkt involvert i filmen, for i tillegg til å ha hovedrollen er han også medmanusforfatter og medprodusent. 
Men det er nesten vanskelig å tro at dette er samme mann som sto bak filmer som The Indian Runner og Into The Wild. 

Trekantforholdet mellom Jim, Annie og Felix er så svakt skildret at det rett og slett er flaut. 
Bardem gjør den svakeste rollen jeg noen gang har sett ham i, og både han og Penn må utveksle replikker som hører hjemme i dårlige såpeserier. 

Jasmin Trinca har som eneste funksjon å være 21 år eldre Penns kvinne-i-fare. 

I overkant teit 

Når kjærlighetsdramatikken er unnagjort, ligger veien åpen for mer actionfylte sekvenser, der regissør Pierre Morel (Taken, From Paris With Love) åpenbart føler seg mer hjemme. 

Det blir heftig kamp på både et landsted, et tivoli og – when in Spain - en tyrefekterarena! 
Jo da, det er i overkant teit, men Penn viser seg som kapabel og troverdig actionhelt med topptrimmede muskler, dog utstyrt med en diagnose som velger å slå inn når det passer som dårligst. 

Merkelig nok er det få av skurkene som har fått med seg at målet faktisk er topptrent leiemorder selv, og gir ham lett match gang på gang, samtidig som ingen på hverken tivoli eller tyrefekterarena lar seg forstyrre av heftig skyting i umiddelbar nærhet. 
Her lønner det seg å ha lave forventninger til realisme. 

The Gunman har glimtvis god action med blodig brutalitet, men er dårlig på drama og mellommenneskelige relasjoner. 
Og filmens budskap omkring vestlig, pengegrisk tilstedeværelse i Afrika er halvhjertet formidlet. 

Et interessant poeng her, er at Sean Penn er i ferd med å regissere en ny film om vestlige hjelpere i en urolig del av Afrika, nemlig The Last Face, også den med blant andre Javier Bardem på rollelista. 

Kanskje de forsøker å gjøre opp for The Gunman 
