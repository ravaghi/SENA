Meget godt alternativ til Microsoft Surface Pro
Få med deg denne testen før du eventuelt går for konkurrenten fra Microsoft. 

HP Spectre X2 er en mellomting mellom nettbrett og PC, og har mange likhetstrekk med Microsoft Surface Pro. 
Begge har innebygd og fleksibel støtte på baksiden, kan kobles til tastatur som også fungerer som deksel, og kan brukes med penn. 

Målgruppen? 
Tja - alle som ønsker noe som er lettere og mer kompakt enn en PC, men samtidig ønsker full PC-funksjonalitet med god ytelse. 
Ønsker du å tegne og ta notater rett på skjermen, er disse hybridene også noe å titte nærmere på. 

Kun én utgave foreløpig 

Mens Surface Pro kommer i flere forskjellige konfigurasjoner, billigste får du for under 10.000 kroner, foreligger Spectre X2 foreløpig kun i én utgave i Norge. 
Ifølge Prisjakt fås den i skrivende stund fra 15.990 kroner i rimeligste nettbutikk. 
Da inkluderer den både tastatur og penn, samt en romslig SSD på 512 GB. 

Det er 2.000 kroner mer enn hva du må betale for den Surface Pro-utgaven som ligger nærmest, men den kommer med halvparten så stor SSD og uten tastatur og penn. 
Med tastatur og penn har du allerede gått 600 kroner over HP-en i pris. 

I tabellen under har vi sammenlignet disse to variantene mot hverandre. 

Som du ser av tabellen, tyder alt på at du får litt mer for pengene om du velger HP Spectre X2, i hvert fall hvis du ønsker penn og tastaturdeksel. 
Det vil vi sterkt anbefale til denne typen produkt. 

Legg også merke til at HP-en kommer med USB-C-porter, som er en mer fremtidsrettet løsning enn Surface-en, som bare har en standard USB-A-port. 
Surface-en er imidlertid enklere å koble til ekstern skjerm, takket være miniDisplayport-utgangen. 

Integrert støtte 

Men la oss først ta det eksteriørmessige. 
Både Spectre X2 og Surface Pro oppleves som solid bygget, med bakplate i metall og skjerm med herdet glass. 
Begge har trinnløse støtter i bakkant, men vi synes løsningen på HP-en er hakket mer elegant. 
Begge trives uansett best på et slett bord og ikke i fanget, der slike løsninger med støtte til skjermen fungerer dårlig. 

Begge de to USB-C-portene på Spectre X2 kan brukes til å lade enheten. 
Det følger med en overgang til vanlig USB-port (USB-A), nyttig når du skal koble til minnepinner, kortlesere og lignende. 

Skal du koble maskinen til en skjerm, trenger du en i de fleste tilfellene overgang fra USB-C til HDMI eller VGA, noe som er ekstrautstyr. 

Godt tastatur 

Tastaturet hektes enkelt på takket være magnetfestet, akkurat som på Surface Pro og Apples iPad Pro. 

Når det er tilkoblet, kan du bestemme om tastaturet skal ligge flatt, eller heves litt i bakkant. 
Den fleksibiliteten liker vi. 

Tastaturet er også av bra kvalitet, med responsive taster fordelt utover en så stor flate at det absolutt ikke er noe problem å bruke touch-metoden på det. 
Tastene er til og med baklyste, noe vi absolutt setter pris på. 
Dette er så nært et standard PC-tastatur som det kan få blitt, det eneste vi kunne tenke oss var en litt høyere enter-tast, men forstår at den er smal av plasshensyn. 

Den brede pekeplaten under tastaturet fungerer helt utmerket for deg som synes det er greit å slippe å berøre skjermen når du jobber i PC-modus. 

Til høyre har platen en strikkhylse der du kan sette pennen når du ikke bruker den. 
Totalt kommer vekten da opp i 1166 gram - fortsatt lett, men det finnes PC-er som er en god del lettere. 

Gøy å tegne 

Den medfølgende pennen fungerer godt til notater og tegning, særlig etter litt tilvenning. 
Det er ikke til å stikke under stol at det fortsatt er litt forsinkelse fra du drar streken til den tegnes opp på skjermen, på nær sagt alle slike produkter - HP er intet unntak. 
Men med litt øvelse går det greit. 

Skjermen er svært skarp og IPS-panelet sørger for godt innsyn fra sidene. 
Lysstyrken er ifølge Laptopmag.com rundt 365 nits, noe som er regnes som meget bra. 
Lysstyrken på Surface Pro er ifølge samme kilde noe høyere (396 nits). 

To kameraer 

Med unntak av de nyeste iPad-ene, er det få nettbrett som har noe særlig kamera å slå i bordet med. 
Kameraene på HP Spectre X2 er derimot ikke så aller verst, selv om du får telefoner til et par tusenlapper til å ta bedre. 
Brettet er også temmelig kjappe til å ta bilder. 
Se eksempler under. 

Slik yter den 

Prosessoren i Spectre X2 ligger i mellomsegmentet, og yter en god del mer enn den svært populære i5-7200U som sitter i svært mange bærbare PC-er i samme segment. 

i5-prosesssoren i Surface Pro er en i5-7300U, og den er klokket noe høyere. 
Vi har ikke testet i5-versjonen av Surface Pro, så vi kan ikke uttale oss direkte om hvor stor forskjellen i ytelse det er snakk om i praksis, men gjennomsnittstallet fra Passmarks målinger av enheter som er utstyrt med denne prosessoren, kan tyde på at snittytelsen ligger litt bak. 

Hvorfor? 
Dette blir spekulasjoner, men en årsak kan være at prosessoren i Surface Pro kjøles uten vifte, og senker muligens hastigheten noe tidligere ved belastning for å holde varmeproduksjonen nede. 
Spectre X2 er på den annen side viftekjølt, noe som gjør det enklere å holde temperaturen lav, og dermed også ytelsen høy. 
At viften er godt hørbar når det kjøres litt tyngre oppgaver, kan samtidig være et ankepunkt for noen. 
Ønsker du deg noe helt lydløst, skal du altså ikke velge Spectre X2. 

Her må vi samtidig understreke at tallene fra Passmark også inkluderer resultater fra andre enheter enn Surface Pro. 

Uansett: 
Både Core i5-7260U og i5-7300U er populære mellomsjikt-prosessorer som fungerer helt utmerket til de fleste vanlige PC-oppgaver, inkludert Office, internettaktiviteter, musikk og video. 
Også kjøring av flere programmer samtidig og veksling mellom dem, går strålende - så lenge du holder det innenfor rimelighetens grenser. 

Den integrerte Intel Iris-grafikken i HP-en er samtidig rundt 50 prosent raskere enn i Surface Pro-en. 
Det kan naturligvis merkes når du spiller enkelte mer krevende spill, men dette er uansett i nedre halvdel hva gjelder grafikkytelse, og intet førstevalg for gamere. 
Det viktigste: 
Begge grafikkbrikkene ekspederer alt av 2D-oppgaver og video i alle aktuelle oppløsninger, inkludert 4K-materiale. 

Verdt å merke seg er også at SSD-en er vesentlig raskere på HP-en enn på Surface Pro. 
Det kan nok merkes hvis du arbeider med svært store filer og utstrakt filbehandling med flytting av datamengder, blant annet. 

Batteritiden er alltid spennende på denne typen produkter. 
Vi aktiverte strømsparing og satte lysstyrken på skjermen til 50 prosent. 
Deretter strømmet vi video fra YouTube kontinuerlig til batteriet var tomt. 
Som du ser av tabellen over ble det rått parti til Microsoft Surface Pro her: 536 mot 375 minutter. 

Konklusjon 

Hp har med sin Spectre X2 bevist at de har laget en konkurrent til Surface Pro som absolutt bør bli tatt med i vurderingen, dersom du er ute etter en kombinert nettbrett/PC-løsning. 

Den er litt rimeligere, og det eneste punktet den egentlig henger etter Surface Pro på, er på batteritid. 
På andre områder er Spectre X2 foran, ikke minst på verdi for pengene. 
Vi ender derfor til slutt på terningkast 5 også for HP Spectre X2, men sjekk plussene og minusene i boksen under. 

Få også med deg testene av iPad Pro og hybridene Microsoft Surface Book og Porsche Design Book One før du bestemmer deg. 
