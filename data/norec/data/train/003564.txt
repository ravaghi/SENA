Stardust
En feiende, flott fantasifilm som anbefales! 

”Stardust” oppfyller det viktigste kravet til en eventyrfilm, den forteller et skikkelig eventyr! 

Andre siden av muren 

Det er nok storslagne scener til å tilfredsstille de som vil ha action, den har helter verdt å heie på og skurker verdt å bue på. 
Følelsen av at vi er med på noe magisk kunne nok vært enda større, men jeg likte det jeg så! 

Det finnes et rike ved siden av England som heter Stormhold, atskilt av en mur. 
Ingen fra den ene siden har lov til å dra over til den andre. 

Men unge Tristan drar likevel inn i Stormhold på jakt etter et stjerneskudd som han har lovt å finne til jenta han er forelsket i. 

Stjerna viser seg å være Claire Danes, eller Yvaine som hun heter i filmen, og hun har egenskaper som mange vil ha tak i, nemlig tre hekser og brødrene som kjemper om å bli Stormholds neste konge. 

Sur og gretten kjerring 

Charlie Cox er en pen ung mann, men ”Stardust” kunne tjent på å ha en mer karismatisk fyr i hovedrollen. 
Tristan blir litt for glatt og kjedelig som filmens helt. 

Claire Danes takler rollen som stjernedame med vekslende hell. 
I filmens første del er hun ei sur og gretten kjerring, og det virker ikke særlig troverdig, selv i eventyrsammenheng, at hun skal være ei stjerne som har dalt ned fra himmelen. 
Men romansen som utfolder seg er eventyrlig nok! 

Regissør Matthew Vaughn har fylt birollene med favoritter fra britiske komiserier. 
Jeg dro kjensel på Ricky Gervais fra ”The Office”, David Walliams fra ”Little Brittain”, og Mark Heap og Julian Rhind-Tutt fra ”Green Wing”. 

Royale biroller 

Men birollekongen i ”Stardust” er Robert De Niro som himmelfarende skipskaptein som liker å kle seg i dameklær. 
Han er filmens morsomste. 

Birolledronningen er Michelle Pfeiffer som slem heks. 
Hun er flink, selv om rollen er litt tynn. 

”Stardust” har god underholdningsverdi og øyeblikk som er verdt å ta vare på. 
Men jeg lengter tilbake til eventyrklassikere som ”The Princess Bride” og ”Legend”. 

De har magien som ”Stardust” streber etter, men ikke helt greier å oppnå. 
Likevel er dette en feiende, flott fantasifilm som anbefales! 
