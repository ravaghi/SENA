Shift 2: Unleashed
Blankpolert realisme i arkadedrakt. 

Shift 2: Unleashed er det 17. spillet i Need For Speed-serien. 
NFS-navnet er droppet fra tittelen for å understreke at dette er mer sim-preget enn sine forgjengere. 

Men hvem er det laget for? 
Det virker å henvende seg til de som liker realisme i arkadedrakt. 
Altså en mellomting av Gran Turismo 5 og Need For Speed: Hot Pursuit. 

Dermed blir det strengt tatt verken eller, og til tross for mange kvaliteter, føles det litt kjedelig og uengasjerende. 
Det finnes mange alternativer på markedet som virker mer forlokkende! 

Virker mistenkelig kjent 

Spillet er lagt opp etter en mistenkelig kjent plan. 
Du har en karrieredel, der du må jobbe deg oppover rangstigen og vinne løp for å skaffe penger til og kjøpe stadig fetere biler. 

Du starter med kjedelige kjøretøy, men selv tidlig i karrieren får du heldigvis muligheten til å kjøre virkelig kjappe biler i spesialløp. 

Du kan selvsagt også kjøre online og følge venners fremgang i Autolog-systemet som ble innført med Hot Pursuit. 

Spillet har ikke split-screen, men jeg savner det ikke. 
Skal jeg kjøre mot noen i samme rom, velger jeg uansett noe mer actionvennlig enn dette. 

Nok av utfordringer 

Kjøre- og fartsfølelsen er fin. 
Bilene oppfører seg troverdig. 
Jeg synes det er litt vanskelig å kjøre bilene med tommeltottene, så her burde man kanskje vurdere å investere i ratt og pedaler. 

Jeg havner ofte i rekkverket, noe som gjør at bildet rister kraftig, blir uskarpt og mister fargene for en stund. 
Kniving med konkurrenter er spennende, men ved nærkontakt blir jeg hengende fast, og havner utenfor banen. 

Her gjelder det altså å unngå enhver form for sammenstøt. 
Det øker vanskelighetsgraden, selv med styrehjelp. 
Liker du slike utfordringer, har Shift 2 nok av dem! 

Småpirk trekker ned 

Det heter seg at perfeksjon ligger i detaljene. 
I så måte feiler Shift 2. 

Omgivelser reflekteres dårlig i både vinduer og blankpolert karosseri. 
Folka rundt bilen på startstreken står alltid i samme formasjon. 
Klokka på dashbordet viser 13.02 på en nattbane. 

Den irriterende stemmen i øret gjentar seg selv hele tiden. 
Menyspråket har noen eksempler på slurv. 
Småpirk, ja, men det trekker helhetsinntrykket litt ned. 

En grei mellomting 

I den senere tid har jeg hatt mye moro med spill som MotorStorm: 
Apocalypse, Need For Speed: 
Hot Pursuit og Split/Second. 
Da skjønner du kanskje at mine preferanser heller over mot rene arkadespill, og da er det ikke fritt for at Shift 2 blekner litt. 

Spillet forsøker å være den streitere broren til Hot Pursuit, eller den litt morsommere nevøen til Gran Turismo og Forza Motorsport. 

Vil du bruke 600 spenn på en mellomting som er helt grei? 

(Spillet er testet på Xbox360, men er også tilgjengelig for PlayStation 3 og PC) 
