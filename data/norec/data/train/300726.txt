Kirsten Bråten Berg-folk og black metal?
Halsbrekkende sjangerlek fra Solefald. 

ALBUM: 
Norske Solefald er ikke kjent for å gå langs opptråkkede stier når de snekrer sammen sine snirklete black metal-og-noe-attåt-komposisjoner. 

Ekletiske prosjekt av denne typen åpner som regel for en anselig fallhøyde, men Solefald står fremdeles trygt på norsk steingrunn etter endt økt. 

Kortversjonen av Solefald's modus operandi er progressivt anlagt symfonisk black metal med ispedd norsk folkemusikk av typen man gjerne forbinder med Kirsten Bråten Berg. 

Denne utbroderes av en freidig lefling med popkulturelle virkemidler som i «Tittentattenteksti», hvor gjestevokalist Agnete Kjølsrud - hold deg fast - scatter etter alle kunstens absurde regler. 
Den langstrakte midtbolken «Eukalyptustreet» starter med svale jazzsaxtoner, før den reiser seg i et insisterende metalklimaks. 

Cornelis Jackhellen synger råere enn noen gang og den omfattende sjangerleken fremstår både som kløktig, formålstjenelig og elegant. 
