Familien, August:Osage County 

Slikt bruker man ikke Meryl Streep til! 

Jeg ser jo at Meryl Streep storspiller, at Julia Roberts gjør en av sine vanskeligste roller og at de støttes av et svært sterkt ensemble. 

Men jeg blir nesten litt sint av å se kvalitetsskuespillere blir skuslet bort av en historie der banaliteter forkles som rått drama. 
Figurer skaper konflikter ut av det blå, og familiehemmeligheter velter frem som cliffhangere i en såpeserie. 

Familien, August: 
Osage County har absolutt kvaliteter, men ligner i perioder en middels kioskroman. 
Slikt bruker man ikke Meryl Streep til! 

Far forsvinner 

De tre søstrene Weston (Julia Roberts, Juliette Lewis og Julianne Nicholson) drar med sine kjærester til barndomshjemmet i Osage County i Oklahoma når far (Sam Shepard) forsvinner. 

Tilbake sitter mor (Meryl Streep), en kreftsyk pillemisbruker med lite kjærlighet til overs. 

Og med hele den nærmeste slekta i huset, og brennhett august-vær utenfor, begynner temperaturen å øke etter hvert som den skjøre familiedynamikken gradvis bryter sammen. 

Filmen starter interessant nok som et spennende drama med nerve. 
Men så sklir det etter hvert ut. 

Filmens ulempe er etter min mening at Tracy Letts har skrevet manuset basert på sitt eget teaterstykke. 
Det er nettopp historiens teatralske elementer som ikke fungerer så godt på film som det sannsynligvis gjorde på scenen. 

På teater må man være tydelig. 
På film kan man være mer subtil når tragedien skal rulles ut. 

I denne filmen blir konfliktene og motsetningene hamret inn av regissør John Wells, som tross alt fortjener skryt for sin instruksjon av ensemblet. 

Meryl Streep i særklasse 

Det står altså ikke på skuespillerne. 
Ved siden av allerede nevnte Streep, Roberts, Lewis og Nicholson, er også Margo Martindale, Chris Cooper, Benedict Cumberbatch, Ewan McGregor, Abilgail Breslin, Dermot Mulroney og Misty Upham leverandører av solid skuespill i roller med klare utfordringer. 

Men Meryl Streep står i særklasse, med en ubarmhjertig hånende og sårende figur, som lar det skinne igjennom hvorfor hun har blitt slik. 
Julia Roberts lykkes også i rollen som morens motstykke på godt og vondt. 
Ikke rart at begge ble Oscar-nominert. 

Skuespillet er altså på toppnivå, men det hjelper ikke meg når prestasjonene drukner i melodrama. 

Jeg sliter derfor med å sympatisere med noen av figurene, og blir etter hvert likegyldig til deres videre skjebner. 

Familien, August: 
Osage County vil gjerne være et sterkt familiedrama, men noe sier meg at denne historien fungerer bedre på en teaterscene enn i en kinosal. 
