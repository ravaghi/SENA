LG IPS225V
Bra bilde til folket? 
Nå er de virkelig billige IPS-skjermene her, LG er tidlig ute. 

De som har fulgt med på våre tester og artikler om LCD-skjermer til PC har fått med seg at det er skjermer med IPS-paneler som gir det beste bildet. 
De billige skjermene bruker en annen paneltype - TN - som har flere svakheter i daglig bruk. 
Mer om dette kan du lese i denne artikkelen. 

Men skjermer med IPS-paneler har vært vesentlig dyrere, inntil nylig. 
Grunnen til prisfallet er nye produksjonsmåter som har gitt bedre lysgjennomgang, og mindre krav til bakbelysningen med bruk av LED. 

Hvis man så kombinerer et rimelig IPS-panel med en enkel skjermkonstruksjon? 
Det er dette LG har gjort i modellen vi har hatt på testbenken. 

LG IPS225V 

Skjermen kommer med et kalibreringsskjema som viser avviket i forskjellige måleparametre. 

Konstruksjon 

Dette er en enkel skjerm, foten er i blank plast, har ingen justeringsmuligheter i høyden og heller ikke i noen andre retninger. 
Det gjør at den fungerer fint på en vanlig kontorpult eller skrivebord, men i andre sammenhenger kan plassering by på utfordringer. 
Du kan alltids montere den på et 100 mm VESA-oppheng hvis det skulle knipe. 

Konstruksjonen ellers er i sort plast, rammen ser ut som børstet metall og skjermoverflaten er matt, slik vi liker det. 
Blankt kontrastbelegg kan fungere i mørket til å se film, men ellers gir det som regel plagsomme reflekser. 
Det slipper du med denne skjermen. 

Tilkoblingene er de tradisjonelle VGA, DVI og HDMI, strømforsyningen er intern, og det er en hodetelefonutgang som fungerer når du kobler skjermen til med HDMI til en kilde som også sender lyd. 

Betjeningen skjer med knapper under høyre skjermkant, og med en gang du trykker kommer menyen opp med gode manøvreringsmuligheter. 
Selv om funksjonen til knappene ikke er merket på fronten, dukker de opp i menyen, noe som fungerer utmerket. 

Bildekvalitet 

Bildekvaliteten er utmerket, det er påtagelig å koble opp en IPS-skjerm som erstatter en TN-skjerm, det gir en helt annen brukeropplevelse. 
Fargene er dypere, teksten er klarere og bildet forandrer seg minimalt når du flytter hodet eller reiser deg opp. 

Det eneste vi har å bemerke er at det "går" et horisontalt bånd over skjermen når du reiser deg langsomt rett opp fra ideell sitteposisjon til stående, mens du ser ned på skjermen. 

Responstiden er det heller ingen ting å si på. 
Det lille etterslepet som kan fremprovoseres er helt ubetydelig, og blander seg med den naturlige fartsfølelsen når man følger et objekt som beveger seg raskt over skjermflaten. 

Konklusjon 

Vil du ha tydelig bedre bildekvalitet enn de vanlige TN-skjermene, men ikke trenger avanserte fysiske justeringsmuligheter er skjermen et utmerket valg. 
Skal du redigere video og jobbe med bildebehandling er denne skjermen langt mer tilfredsstillende enn de billigere alternativene med annen panelteknologi. 
Samtidig er skjermen mer behagelig til vanlig PC-bruk med tekst og blandet informasjon. 

Skjermen kommer i salg i september - prisen i Norge er enda ikke fastsatt. 
Vi har sett den til 24000 Yen i Japan og 143 Euro i vår del av verden (antagelig uten avgifter). 
Vi kommer tilbake med nærmere prisinfo når dette foreligger. 
Vi kan jo nevne at forgjengeren LG IPS226V på 22 tommer selges her i landet til under 1400 kroner. 

OPPDATERT: 
Prisen på denne skjermen vil ligge rundt 1690 svenske kroner ( Rundt regnet 1442 norske) 
