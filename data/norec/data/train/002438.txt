Takk, talentet
Angel Haze er en dødsrå rapper, men god smak hva angår låter har hun ikke. 

Det motsetningsfylte forholdet mellom å være en av de mest evnerike rapperene nå om dagen og samtidig ha dårlig smak på produksjoner, er mildt sagt frustrende for lytteren. 

Men semi-androgyne Angel Haze banker mange kolleger ned i støvlene hva angår "rapkompetanse", det er vi definitivt vitne til på Sjøsiden. 
Hazes tunge tungeskyts er av klasse: 
Hun ildner opp publikum ved å være dyktig - og naturligvis de gjentatte "Make some noise!"-formaningene fra scenen og nede blant publikum. 

Joda, hun er veldig tilstede når hun løper rundt blant de oppmøtte. 
Det visuelle faller jo bort når hun loker rundt nede på bakkenivå, men hun tilgis når man ser hvor mye det livner opp folket. 
Likevel: 
Svake spor som "No Bueno", "Supreme" og "Echelon" er definitive kilder til irritasjon, men hun treffer likevel på hiten "Werkin Girls" og Missy Elliot-coveren "Gossip Folks". 
Her skinner talentet gjennom: 
Angel Haze er en dødsrå rapper, uavhengig tidvis dårlig smak på produksjoner. 

Det som redder den New York-baserte artisten i kveld er innsatsviljen: 
Overlevelsesinnstinktet - evnen som rapper - bygger broen til å faktisk godta en rekke dårlige kutt. 
Formålet med konserten er fest og livsglede da hun er superoffensiv. 
Jeg bare håper for alles del at den kommende plata Dirty Gold viser til fetere låter - ikke kun et gjentatt bevis på klasserapperen hun faktisk er. 
