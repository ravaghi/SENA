Spillanmeldelse:«Hotline Miami» 

(VG Nett) 
«Hotline Miami» er en sjeldent intens opplevelse. 

Handlingen i spillet er satt til 1989 og gameplay og estetikk matcher årstallet. 
Sett ovenifra i 2D-perspektiv får man servert herlig glorete neon og sprutende innvoller der man styrer en morder rundt i et univers der noe er veldig, veldig galt. 

Vår tvilsomme hovedperson mottar telefoner som sender ham på oppdrag som er brutalt enkle: 
Drep samtlige i denne bygningen. 
«Hotline Miami» er voldelig. 
Ekstremt voldelig. 
Du kommer over et solid utvalg av makabre våpen. 
Slagvåpnene er lydløse, mens de litt mer effektive pistolene vil avsløre nærværet ditt for alle fiendene. 

Gjennom spillet vil du også låse opp en rekke dyremasker. 
Disse vil gi deg en fordel når du ifører deg dem. 
Noen, som for eksempel det å kunne drepe fiender med å svinge en dør mot dem, er særdeles hjelpfulle. 

Ofte fremstår spillet som blodig hjernetrim, mens andre ganger belønner det deg for å herje hodeløst rundt. 
Det er ikke noen fasit på hvordan du skal slakte deg gjennom brettene, men uansett hva du gjør, er du nødt til å gjøre det fort. 
Dette er et snikespill for den utålmodige. 

Vanskelighetsgraden er nesten like bestialsk som volden. 
Fienden er på deg som en hissig veps det øyeblikket han får øye på deg og du tåler kun et slag. 
Med litt uflaks kan du fort dø en åtte-ti ganger i løpet av et minutt. 
Siden du kan prøve på nytt i samme sekund som du feiler har allikevel spillet en god rytme og et helt fantastisk lydspor er med på å underbygge spillets hektiske tempo. 

«Hotline Miami» er ikke helt fri for skavanker. 
Det kunne ha hatt godt av et litt mer fornuftig lagringssystem og bossene som dukker opp er i overkant frustrerende. 

Uansett er dette en heftig og vellykket kombinasjon av retroperspektiv og frisk originalitet. 
«Hotline Miami» er en skitten perle. 

HOTLINE MIAMI Genre: Action Plattform: 
PC Alder: 18 Utvikler: 
Dennaton Games Utgiver: 
Devolver Digital Mer info (Wikipedia) 
