Ikke helt i mål
Masse effekt og høy luksusfølelse, men Volvo V90 T8 skuffer. 

Norge er et rart land. 
T8 er toppmodellen av V90, men den er billigere enn den svakere T6 og bare hårfint dyrere enn D5. 
Da er det ikke så veldig rart at Ola Nordmann velger karslige 407 hester i familiebilen sin. 

Grunnen er selvfølgelig subsidiene som de ladbare hybridene får av staten fordi de har et godt potensial for å slippe ut lite. 
Vi har omtalt V90 før - her fokuserer vi mest på den hybride drivlina. 

Under panseret finner du en hardt trimmet toliter på 320 hester som trekker forhjulene. 

Baki finner du ei batteripakke og en elektrisk motor som trekker bakhjulene. 
Til sammen skal det bli dynamikk og firehjulstrekk. 

Slik funker det 

Vi sitter knallgodt i de litt harde Volvo-stolene. 
De har rikelig med justeringsmuligheter og vår testbil har massasje. 
Deilig. 

Bilen har forhåndsinnstilt varme i setet og rattet hver gang jeg starter. 
Det kan deaktiveres. 
Man vrir startknappen i midtkonsollen. 
Instrumentene våkner til liv men det er absolut tystnad fortsatt. 

Den lille glass-staven som har et noe spesielt design, vippes to ganger fremover for å få den ut av P gjennom N for å komme til Revers. 

Oisann. 
Det spinner på bakhjula men jeg kommer meg ikke av flekken. 
Motoren starter og hjelper til med forhjulene. 
Ok, dette virket ikke helt premium. 
Staven trekkes to ganger mot meg. 
Bilen står i D og kan kjøres. 

I begynnelsen blir man litt overrasket over denne giringen. 
Vanligvis holder det med en bevegelse for å bytte fra framover til bakover, men man venner seg til det, selv om man alltid synes det virker noe unødvendig. 

I Drive finnes det ikke motorbrems når du går av gassen. 
Men trekker du i spaken en tredje gang, kommer den i funksjon B for Brems antar jeg. 
Da får du en svak motorbrems som lader batteriene når du går av gassen. 
Drar du den i B fra start derimot, virker det som om kassa låses i førstegir og man kjører av gårde i høyt turtall. 

Flere kjøreprogrammer 

Bilen starter alltid i Hybridmodus. 
Da prioriterer den å kjøre så mye elektrisk som mulig og batteriet tømmes ganske raskt. 
En fornuftig prioritering, for mange kjører småturer. 
På langtur er uansett bensinmotoren ganske gjerrig. 
Da er den varm og kjøringen går som regel jevnt og kontinuerlig uten så mange forurensende stopp. 

Du kan velge mellom flere kjøreprogrammer, blant annet AWD som sikrer drift på fire, Power for sporty kjøring og Individuelt oppsett. 
I tillegg kan du gå inn i en meny og velge tvangslading av batteriet, eller ikke bruke av strømmen som er på batteriet. 
Vi setter den i økonomiprogrammet Pure og kjører pent i 20 mil. 
Da prioriteres økonomikjøring. 

Vi starter i varm garasje, men motoren starter allikevel. 
Det går riktignok ikke lenge før ren elektrisk kjøring overtar. 
Er man forsiktig på gassen og holder seg under anvisningene på økonomimåleren, forblir den tomme dråpen som illustrerer at man ikke bruker bensin, tom. 

Vi kommer 4,3 mil, før bagasjerommet er tomt for strøm. 
Når vi har passert 5 mil viser forbruket 0,28. etter 7,5 mil er forbruket 0,46, Etter 10 mil 0,47 derifra og ut lå forbruket på rundt 0,52 liter på mila. 
Det er ikke noe å klage over på en såpass stor bil. 
Dessverre for miljøet må vi nesten si, så er forbruket såpass lavt at mange kanskje gir blaffen i ladingen. 

Vi kjørte også et raskt pass på 10 mil på motorvei med fullt batteri ved oppstart og bilen innstilt på hybrid. 
Forbruket havnet på 0,74. 
Det er det heller ikke mye å klage på, men der vil gjennomsnittet øke jo lenger distanse du velger. 

Sprek? 

Full gass svares med et lydbilde blandet av kompressor og rusing av den firesylindrede motoren. 
Selvfølgelig høres det litt feil ut, men holder du deg på matta glimrer motorduren med sitt fravær. 
Men hvor ble det av de 407 hestene? 

Som vanlig føles ikke hybride hester like kvikke som vanlige hester. 
Den skal klare akselerasjon fra 0-100 på 4,8sekunder. 
Det fikk ikke vi testet i løpet av den snødekte uka vi brukte bilen, men vi misliker litt hvordan den serverer effekten. 

To separate systemer som drar hver sin aksel er ikke ideelt. 
Vi har mislikt det i både Mini Countryman og BMW i8 og BMW 225 XE. 
Når vi opplever konflikter med fremdriften på biler som nærmer seg millionen, synes vi det er for dårlig. 
Man merker det aller best på dårlig vinterføre, men det er jo for slike forhold man kjøper bilene. 

Det trekker i forhjulene og bilen vil både hit og dit. 
Det blir noe ratting. 

Joda, den går på vinterdekk, men vi har kjørt rene forhjulstrekkere av V90 også, og ble skuffet der også. 

Men man kan faktisk ha det litt gøy dersom man setter ESP-systemet i sportsmodus, selv om vi savner balansen som firehjulstrekkere besitter. 

Man sitter med en helt annen følelse av kontroll og kraft i for eksempel Mercedes-AMG E43 med 401 hester. 
I Volvoen er man aldri sikker på om den vil oppføre seg overstyrt eller understyrt. 
Ofte overstyrer den i sakte fart og understyrer i høy fart. 

Som nevnt tidligere er vi ikke superimponert over understellet. 
Og det er litt rart, for på XC60, som ikke er så veldig mye nyere, er alle slike tendenser nærmest tryllet bort. 

Understellet er adaptivt. 
I økoprogrammet Pure er det rimelig komfortabelt og mykt satt opp og fungerer til en viss grad på dårlige veier også. 
Men bare så lenge dumper holder seg på et visst nivå. 
Utfordres den på hull, blir det slag og lyd. 
Det er for dårlig i dette segmentet. 

Innemiljøet 

Volvo er råe på interiør. 
Layouten er så å si identisk på de fleste modellene, men det gjør ingenting når det ser sånn ut. 
Det er få knapper og det det meste stilles inne på skjermen som deles inn i hovedkategorier for å gjøre det enklere å navigere. 

I tillegg finner man flere innstillinger ved å sveipe til høyre eller venstre. 
Ikke alle er like glade i berøringsskjermer, hvertfall ikke når man kommer opp i denne prisklassen. 

Men de er ikke alene om det. 
Både Land Rover og Jaguar er premiumbiler som også opereres med fingertuppene. 
Jeg er en av de som ikke liker å trykke på skjermen, men heller ville hatt et hjul å operere det med. 
Det hadde virket mer premium. 
Heller et hjul enn vriknappen for å starte bilen, eller aller helst noen lagringsmuligheter. 

Det er nemlig få rom å legge fra seg ting i. 
Midtkonsollen består stort sett av batterier og bagasjerommet har liten dybde. 
Men det er det også i ordinær V90. 

Man får T8 fra 663.000 kroner. 
Inscription koster 30.000 mer. 
For pengene får du skinn på dashbordet, Nappa komfortskinnseter, elektrisk seteforlenger og sidestøtte, samt minne på begge stoler og solgardin på de bakre sidevinduene. 

Vår testbil har utstyr for 230.000 kroner. 
Ting du må betale for er blant annet autodimming av alle speil, Headup display, 360 graders kamera, Navi med trafikkinfo i realtid, Panoramatak, ryggmassasje, det feiteste stereoanlegget, parkeringshjelp, aktivt luftunderstell og 20-tommers aluminiumshjul (vår gikk på 19-tommers vinterhjul). 

Enn så lenge har stasjonsvogna ingen direkte konkurrenter med hybrid drivlinje, men både Mercedes E350e og BMW 530e har sedanutgaver som i det minst konkurrerer direkte med S90. 
Både Mercedes og BMW er rundt 100 000 kroner billigere, men de er vesentlig svakere og har ikke firehjulsdrift. 

Alt i alt får man tross alt mye bil for pengene, dersom effekten er et viktig argument. 

LES OGSÅ: 
