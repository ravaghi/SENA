Nikon D90
TEST: 
Nikon sikter skyhøyt, men D90 er ikke alt den lover å være. 

Nikon D90 ble lansert i høst som en erstatter til D80; et kamera vi også likte veldig godt. 

Kameraet har blitt mer avansert på mange områder, og det har også arvet mye fra sin storebror, D300. 

Blant nyhetene kan vi nevne muligheten for å filme i HD-oppløsning (720p), større og mer høyoppløselig skjerm, større søker og en ny CMOS-brikke på 12,3 megapiksler. 

Kameraet fremstår som ett av de beste kameraene beregnet på "vanlige" forbrukere. 
Det er solid bygget, raskt å bruke (4,5 bilder pr sekund), og det tar svært gode bilder med lavt støynivå og briljant lysmåling. 
I tillegg er batterilevetiden markedsledende med 850 bilder på én ladning, og det uten batterigrep. 

Det lille som trekker ned er småplukk med tanke på brukervennlighet, i tillegg til at videofunksjonen ikke fungerer så godt som vi hadde håpet. 
Blant annet har du ingen mulighet til å bruke autofokus mens du filmer, og bildekvaliteten burde også ha vært bedre. 
I tillegg er lyden dårlig, og det er ikke mulig å koble på ekstern mikrofon. 
Dette er dog funksjonalitet ingen av konkurrentene (i samme prisklasse) har overhodet. 

>> Les hele testen: 
Nikon D90 

Her er konklusjonen fra vår test: 

Konklusjon, Nikon D90 

Nikon D90 er et svært godt kamera. 
Det er det liten tvil om. 

Det har meget god byggekvalitet og føles solid. 
En STOR søker og høytoppløselig skjerm er prikken over i’en som gir et svært godt førsteinntrykk, og D90 er også spekket med funksjoner og finesser, deriblant filming i HD-oppløsning. 

HD-filming er imidlertid et hypet salgspoeng etter vår mening. 
Videokvaliteten er ikke veldig god, lyden er ullen, og det er vanskelig å fokusere riktig både i svakt lys og sollys. 
D90 blir derfor på ingen måte en erstatning for et konsument-videokamera, og siden dette er noe du naturligvis betaler ekstra for (prislappen er over 2.000 kroner høyere enn D80 og omtrent på par med f.eks. Pentax K20D), er det med en viss tvil vi triller en sekser til Nikon D90. 

Sitter du på en D40 eller D40X, eller er over middels fotointeressert på jakt etter et nytt speilreflekskamera som byr på litt mer enn de billigste, er D90 uansett en klokkeklar anbefaling fra vår side. 
Forvent imidlertid ikke at du kan pakke bort videokameraet. 
