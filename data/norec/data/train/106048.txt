Carpenters - «40/40»
Sanger du aldri slår av når de kommer på radioen. 

Den grusomme sannheten om musikkforståsegpåere er at de ofte er fullstendig på jordet. 
Slik kunne det ha seg at bror og søster-duoen Carpenters på 1970-tallet ble avskrevet som håpløst uhip «middle of the road»-kitsch. 
I beste fall noe for mor. 
Gjett hva. 
Mor hadde, som så ofte, helt rett. 

I dag liker alle Carpenters. 
Slagerne deres renner ut av høyttalerne som var de gyllen honning. 
Kun psykopater slår av radioen når «Yesterday Once More» kommer på. 

40 sanger er for mye. 
En enkel-CD med halvparten hadde vært tilstrekkelig - ja, å foretrekke. 
Men for all del. 
Ingen lager pop som dette lenger. 

BESTE LÅT: 
«We've Only Just Begun» 
