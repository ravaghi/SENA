Rihanna må grave dypere i popgruva enn dette
Litt tomgangsfølelse på den nye, Stargate-produserte låten. 

LÅT: 
Forventningene om en megahit legges allerede fra de første tirrende synthakkordene, fulgt av en smått mystisk Rihanna som lokker med løfte om skinnende diamanter. 

Et kraftig utslag på hitskalaen har også nærmest blitt en slags normaltilstand for tjuefireåringen, som siden 2005 har brukt arbeidsdagene på å bryte et bredspektret utvalg av salgs- og nedlastningsrekorder. 

Stjernestatusen til Rihanna er udiskutabel, og med popfiffen rundt seg i alle studiohjørner, blir skuffelsen desto større når det som burde vært en meteor med vill tyngde, den Stargate-produserte førstesingelen fra hennes sjuende album — «Diamonds» — forvitrer til støv i løpet av sin knappe fire minutter lange ferd. 

Diamanttematikken ble introdusert med den globale landeplagen «We Found Love», med eurodance-hurragutten Calvin Harris ved sin side, og kanskje er det ikke så rart hun viderefører tematikken til neste skritt, når man tar suksessen til forgjengeren i betraktning. 
Shine bright / like a diamond synger hun. 
Og egentlig ikke så mye mer enn det. 

Når tekstknaggene ikke har stort å henge på, blir musikken desto viktigere, men også her tynges «Diamonds» av mangel på farten og energien Harris gav henne ved forrige anledning. 

De tirrende synthene fra den lovende (men korte) utgangsposisjonen realiseres egentlig aldri, trommene som følger låta som sårt trengte hjerteslag øker ikke pulsen nevneverdig, og heller ikke innslaget av dunkle strykere gjør noe for å redde «Diamonds» ut av rundgang og tomgang. 

Låta har tendenser til å være noe mer enn resultatet slik det foreligger skulle tilsi, men potensialet forblir uforløst i en repetitiv struktur som mangler både høyde og intensitet. 

«Diamonds» er verken dansemagnet eller balladegull, den vaker et sted midt i mellom, som et ubetydelig bidrag til det større bildet av popsensasjonen Rihanna. 

Hun må borre dypere i gruvene for å opprettholde den musikalske interessen rundt sitt eget fenomen enn dette, men også med et skudd for baugen holder Rihanna fortsatt stand som en av de tilsynelatende uovervinnelige i stjernekampen om popherredømmet. 
