Skylanders Giants
Dette spillet er like genialt som det er utspekulert! 

Skylanders Giants er like genialt som det er utspekulert. 
Genialt, fordi dette spillet foregår i en fantasiverden med så mye smell og fargerikt innhold at barna, spillets målgruppe, blir seriøst huka. 

Utspekulert, fordi det kreves innkjøp av ekstra fysiske Skylanders-figurer fra lekebutikken for å få fullt utbytte av spillets muligheter. 
Så voksnes lommebøker kan risikere å merke at Skylanders er i hus, mens barna vil elske det! 

Skylanders Giants er en direkte oppfølger til Skylanders: 
Spyro’s Adventures fra 2011. 
Nå handler det om hvordan Skylandernes forfedre, Gigantene, ble nedkjempet av Arkeyanerne. 

Vis meg den 7-8-9-åringen som ikke synes dette er tøft! 

Nå må de bringes tilbake for å bekjempe skurken Kaos og hans robot, som er på jakt etter Arkeyanernes kraft. 
Som portalvokter legger du ut på en eventyrlig reise på et flygende skip, sammen med dine venner Flynn og Cali, for å redde Skylands fra den truende faren. 

Kan spilles med over 40 figurer 

Det følger med tre fysiske figurer i startpakken, Tree Rex, Cynder og Jet-Vac. 
Du velger dem i spillet ved å plassere dem på en portal, som kobles til konsollen med en USB-kabel. 
I tillegg finnes det ca 20 nye figurer å få kjøpt, hvorav 8 av dem er dobbelt så store som de andre. 
Spillet reklamerer for dem på finurlig vis ved at man finner utstyr til dem, som man så kan se en video av. 

Heldigvis kan man også bruke figurene fra det første Skylanders-spillet. 
Dette skaper en fin variasjon, samtidig som det øker sjansene for å utforske alle områder, siden noen av dem kun kan åpnes av spesielle figurer. 

Jeg skjønner godt at barn digger denne måten å spille på. 
Det å kunne samle på figurer i den virkelige verden, gir den virtuelle verden en håndgripelighet som øker spillegleden. 

Figurene er produsert med alle detaljer fra sine spillversjoner, og noen av dem har lysende funksjoner når de står på portalen. 
Vis meg den 7-8-9-åringen som ikke synes dette er tøft! 
En annen bonus er at barna vil kunne leke med figurene uten at spillet trenger å stå på. 

Vanskelig å gjøre noe feil 

Skylanders Giants foregår akkurat som sin forgjenger i en eventyrlig hengende verden der man må løse oppgaver underveis for å komme videre. 
Brettene er velkonstruerte, med en stor action, eventyrfølelse og detaljrikdom. 

Oppdragene er imidlertid svært lineære. 
Vanskelighetsgraden er lav. 
Det er rett og slett vanskelig å gjøre noe feil, her. 
Det forteller meg at dette ikke er ment for voksne, Skylanders Giants er kun ment for barn. 
Og der treffer det blink, det har jeg selv sett i eget hjem. 

I tillegg til historiedelen, finnes det fire typer multiplayerspill, som kan utkjempes på forskjellige brett. 
En figur mot figur-match, en med en type amerikansk fotball, en der det er om å gjøre å samle steiner og en der det er om å gjøre å slå motstanderen ut av en ring. 

Det er ganske morsomme matcher, men man kan kun spille med andre i samme rom, ikke online. 
Det ville kanskje økt spillets appell noe, men samtidig kan jeg forstå at dette spillets målgruppe er for unge til å gå online. 

Dyktig dubbet til norsk 

Jeg liker den visuelle stilen i Skylanders Giants. 
Det finnes spill med større detaljrikdom, men alt fungerer som det skal, og det er alltid noe spennende å se på. 
Lyden er også solid, med gode effekter underbygget av passende spenningsmusikk. 

En stor bonus er det at all dialog er dyktig dubbet til norsk, noe som gjør dette spillbart også for de aller minste. 
Jeg registrerer at den norske underteksten ikke alltid matcher det som sies, men det er en bagatell. 

Det jeg først og fremst har å sette fingeren på med Skylanders Giants er altså at oppdragene er enkle, brettene er lineære og spillingen kan føles repeterende. 
Men jeg er slett ikke sikker på om dette er negativt for spillets målgruppe. 

Jeg kunne sikkert også pekt på at å kjøpe figurer i tillegg vil gjøre dette til et svært dyrt spill, men her er det opp til de som har pengemakta å være bevisste på hva man egentlig kjøper. 
Er man villig til å utsette seg for press for å kjøpe flere og flere figurer, er dette et flott spill for barn! 
