Warcraft III:Frozen Throne 

Det er mange som er sultne etter mer Warcraft, og denne tilleggspakken oppfyller behovet. 
Du får nesten et helt nytt spill for bare 300 kroner. 

Vi ventet veldig lenge på Warcraft III, og da spillet endelig kom i fjor sommer var det et svært hyggelig gjensyn med denne klassiske strategiserien. 
Siden vi gjorde oss ferdig med spillet, har vi ventet på en tilleggspakke med nytt innhold. 
Og nå, et år etter, er Frozen Throne her. 

LES OGSÅ: 

Folkene bak Warcraft, Blizzard, har alltid vært kjent for solide tilleggspakker som ikke bare er en unnskyldning for å suge mer penger ut av lettlurte gamere, men som faktisk inneholder nytt og spennende materiale. 
Frozen Throne er intet unntak, her er det nok å gjøre en lang rekke sommerkvelder. 

Frozen Throne, som krever at du har originalspillet installert, inneholder en hel enkeltspillerkampanje med nye enheter, helter og magi. 
I tillegg får du også masse nye brett for flerspiller eller skirmish-moduser. 

En ny historie 

Hoveddelen av spillet er den nye kampanjen, som til sammen består av 26 brett. 
Det er mye, og du kan bruke mer tid på denne utvidelsen enn du ville brukt på mange andre spill i fullversjon. 

Kampanjen omhandler tre av rasene, mens Orc-rasen får sin egen bonuskampanje som ikke er en del av hovedhistorien. 
Selve fortellingen begynner med at Illidan, en Night Elf-prins, vekker til live en ny rase som kalles Naga. 
Du styrer andre Night Elves som skal straffe Illidian for hans forbrytelser. 
Videre går historien til menneskealliansen, og til slutt kontrollerer du Undead Scourge, som skal redde sin mester, King Lich. 

Historien i spillet er ganske tung, og det er ikke vanskelig å bli litt forvirret da den fortelles fra tre forskjellige synspunkter. 
Med en gang du begynner å identifisere deg med en av partene, må du plutselig bytte side og kanskje kjempe mot de samme heltene du styrte for ikke lenge siden. 
Men for all del, oppdragene er av svært høy kvalitet, med masse variasjon og mange utfordringer. 
Du vil bruke mange timer på å bli ferdig med alle sidene, og det er virkelig mye underholdning for pengene. 

Orc-kampanjen er ikke en del av hovedhistorien, men forteller om en ensom kriger ved navn Rexxar. 
Spillestilen her ligner faktisk mer på et rollespill enn et strategispill, og du blir bedt om å utføre oppdrag og utforske, mens du også bygger opp din styrke. 
Disse brettene er ikke fullt så dype og krevende som hovedkampanjen, men er definitivt et underholdende tillegg. 

Mer nytt 

Frozen Throne er enda mer balansert enn Warcraft III. 
Det er til sammen åtte nye enheter, to for hver side. 
Hver av disse har nye muligheter. 
Det er ni nye helter, og mange nye bygninger og oppgraderingsmuligheter. 
Hver av sidene har nå fått enda kraftigere våpen, blant annet har Undead Scourge nå fått en slags tanks (Crypt Lord) som gjør denne siden mye kraftigere. 

Det er også gjort mange mindre forbedringer som strømlinjeformer opplevelsen. 
For eksempel er det nå mulig å kontrollere skip, noe som mange savnet i Warcraft III. 
I tillegg er det mange justeringer i defensive strategier, som gjør det lettere å forsvare seg mot visse typer angrep. 

Alt i alt er Frozen Throne gjort Warcraft-opplevelsen enda mer balansert og gjennomført takket være de nye elementene. 

Fremdeles pent 

Selv et år etter er spillet fortsatt blant de mest attraktive strategispillene der ute. 
Ekstremt fargerikt, med pent animerte enheter og massevis av små detaljer, er Frozen Throne nydelig å se på. 
De nye terrengene gjør også spillet enda mer variert. 

Blizzard har alltid vært kjent for brukervennlig og stilige grensesnitt, og slik er også Frozen Throne. 
Videre er også musikken enda flottere enn i Warcraft III, og det er naturligvis ekstremt underholdende å høre på diverse kommentarer fra enhetene. 

Konklusjon 

Denne tilleggspakken er obligatorisk kjøp for alle Warcraft III-eiere. 
Du får mange timer med enkeltspillermoro, og enda mer i flerspillermodus takket være nye enheter og justeringer. 
Det er virkelig mye solid spillbarhet for 299 kroner. 
Løp og kjøp! 
