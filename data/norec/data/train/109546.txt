Spillanmeldelse:Blyfritt fra Diesel 

Med «Wheelman» tar barskingen Vin Diesel spillmediet på alvor. 
Men satsingen er skuffende laber. 

Actionbilspillet «Wheelman» er en interessant studie i koblingen mellom film og spill. 
Konseptet ble født av skuespiller Vin Diesel selv og debuterer som spill, mens historien fortsetter i en film som er ventet senere i år. 

I et medie som florerer av middelmådige og halvhjertede spillmatiseringer av populære filmer, er «Wheelman» en frisk bris båret frem av Diesels tilbakelente coolhet, raspende stemme og fleksende muskler. 

Dessverre er konseptet i seg selv langt mer spennende enn resultatet, for dette når ikke en gang opp til «rett-på-video»-standard. 

Historien (Vin Diesel spiller en dekkagent i Barcelonas underverden med over middels ferdigheter bak rattet) kneler under presset fra tomme actionklisjéer og spillbarheten har blitt gjort bedre mange ganger før. 

Det meste handler om bilkjøring her, Diesel nøster opp Barcelonas kriminelle miljøer ved å utføre en mengde bilrelaterte oppdrag. 
Sammenligningen med biloppdragene i «Grand Theft Auto» er uunngåelig, du kan stjele hvilken som helst bil og kjøre fritt rundt i hele byen. 

Du har endel fiffige muligheter til å boltre deg i trafikken, som å hoppe over til bilen foran og å dælje inn i politibiler så de eksploderer ut av veibanen. 

Når sant skal sies er også «Wheelman» smått underholdende, eller i det minste kan jeg strekke meg såpass langt som å si det ikke er direkte kjedelig eller dårlig. 

Men bil- og veifølelsen, som er essensielt i et spill som dette, er gjort veldig mye bedre i blant annet «Burnout Paradise» og «Need For Speed: Most Wanted». 

Dessuten er den sydende storbyen Barcelona redusert til en pregløs og anonym lekeby. 
Her er «Grand Theft Auto IV»s Liberty City langt mer troverdig. 

Trailer fra Vin Diesels PC-, PS3- og 360-spill «Wheelman». 
