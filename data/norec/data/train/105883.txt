Stilsikker Polanski
Polanski briljerer med stilsikker eleganse I denne veldreide thrilleren. 

Atmosfæren er regnvåt kjølig i omgivelsene rundt en britisk eks-statsminister, her kalt Adam Lang, men ikke ulik Tony Blair. 
Han befinner seg i eksil på den amerikanske østkyst, som følge av kontroversielle avgjørelser i forbindelse med Irak-krigen. 
Og er det noe Polanski kan, så er det å skildre den klaustrofobiske følelsen av å være ufrivillig innestengt. 
Her gjøres det med høyt adrenalin, assistert av leken humor. 

Bakteppet er en skribent som skal være ghost-writer for Langs selvbiografi. 
Ewan McGregor som skribenten og Pierce Brosnan som ministeren er som to instrumenter i utfordrende samspill. 
Vi er vitne til en katt og mus lek av høy klasse. 
Gradvis avdekkes et intrikant spill i kulissene; et spill der manipulerende krefter forsøker å skjule en hemmelig fortid. 

I en periode går historien litt på tomgang. 
Men dette er en Polanski som er tilbake i thriller-form av høy klasse; en kar med klassikere som «Rosemarys baby» og «Chinatown» på merittlisten. 
