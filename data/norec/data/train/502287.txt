«Hver gang vi møtes»-pop
Eva Weel Skram tar absolutt ingen sjanser på sin første norskspråklige plate. 

I presseskrivet omtales Eva Weel Skram som «Hele Norges Eva Weel Skram». 
Det er en floskel, men også veldig treffende. 

«Finne heim» tar absolutt ingen sjanser. 
Faktisk er det noe nesten forfriskende tradisjonelt over de ti låtene. 

Dette er renskåren popmusikk snekret sammen rundt gjenkjennelige tekster om det å være menneske, med alt det innebærer av glede, sårbarhet, mangler og savn. 

Skram tilhører en ny generasjon popmusikere som har vokst fram i takt med helgeunderholdningen. 

Først debuterte hun på riksdekkende TV med «Idol» i 2005, hvor hun typisk nok ble slått ut halvveis i finalerundene – for å så bli en mer anerkjent musiker enn de fem som kom lenger enn henne. 

De neste årene gjorde hun suksess som den ene halvdelen av Eva & The Heartmaker sammen med ektemannen Thomas Stenersen. 
I 2015 takket hun så ja til å delta på TV-publikumsfavoritten «Hver gang vi møtes» i 2015, hvor hun tolket låter av artister som Jørn Hoel og Henning Kvitnes. 

Slik ble hun på nytt folkeeie, og nå er det uunngåelige, første norskspråklige albumet her. 
Med det befester Skram sin posisjon som en av landets mest folkelige – og tryggeste – popmusikere. 

«Finne heim» har mye til felles med Eva & The Heartmakers første album, «Behind Golden Frames» (2006). 
Dette er enkel visepop om hverdagsfølelsene. 

«Fineste på jord» er en søt liten vise med en fiffig melodilinje, som gir god plass til Skrams uttrykksfulle stemme. 
«Berre la meg vær» har langt mer driv og et mer umiddelbart refreng. 

Den første overraskelsen kommer på «Sjå på oss no», der Skram er på nippet til å flørte med puddelrock. 
Produksjonen er så klinisk at det nesten låter litt syntetisk, men låten har en energi og et refreng som virkelig beruser. 

«Aldri sei aldri» er så sart at Skrams stemme nesten brister, mens lekre «Om du vil» leder tankene i retning Daniel Kvammens «Du fortenar ein som meg – og det er en god ting. 

Rent musikalsk er tittelsporet temmelig forglemmelig, men den enkle og ærlige teksten har en ekte nerve. 

Skram har en vakker stemme, men den gjør seg særlig godt i selskap med litt malmfulle toner. 

Det merker man særlig på albumets beste låt, «Tru», en gjennomført nydelig duett med Odd Nordstoga som tilfører litt sårt tiltrengt tekstur. 

«Hold meg» og «Bror» viser at Skram kler den litt mer rufsete stilen utmerket, men «Du er alt eg treng» blir en litt tannløs avslutning på et ellers gjennomført album. 

Tekstmessig sett skjærer Skram inn til beinet med et direkte og hjertelig språk, som er krydret med fiffige vrier og vendinger. 
Som oftest er de små ordene som er mest egnet til å bære de største følelsene. 

«Finne heim» favner akkurat så bredt som et album bør gjøre hvis en artist skal bygge videre på noe så populært som «Hver gang vi møtes». 
Noen ganger trenger vi noe så enkelt som vakre sanger til å støtte oss på i hverdagen, med tekster vi føler oss hjemme i. 

Men jo bredere man sikter, jo mindre er sjansen for å treffe blink. 
