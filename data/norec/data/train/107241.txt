Blodig paradis
(VG Nett) 
Drepende vakkert, det er «Far Cry Instincts». 

Det kommer på høyden av «LOST»-sirkuset. 

Derfor passer det seg at «Far Cry Instincts» er som tatt ut av TV-serien, hvor du blir plassert på en vakker og vidunderlig øy langt ute i ingenmannsland, hvor «sære» ting skjer rundt deg. 

Velkommen til Edens Hage. 
I kjent bibelsk tradisjon er vakre og frodige steder ofte et perfekt skjulested for synd, umoral og andre fæligheter. 
For det er det nok av i «Far Cry Instincts». 

Den litt uvanlige settingen er nemlig en forkledning. 
Det ser vakkert ut (og det er det), men her venter også skumle grotter fylt med død og fordervelse. 
Med en liten «Miami Vice»-vri. 

Mer eller mindre strandet langt ute på det blåe hav, tar du over rollen som Jack Carver. 
Utstyrt med lite annet enn en hawaiiskjorte. 

Det som følger etter er en orgie av blod, død og hvite palmestrender. 
I en setting som minner mest om et ferieparadis, skal du skyte deg gjennom monstere og avdekke alvorlige planer. 

«Far Cry Instincts» er Xbox-utgaven av 2004-spillet «Far Cry». 
Heldigvis er det utvidet, med flere funksjoner og mer innhold. 
Her kan du for eksempel lage dine egne kart - på Xbox! 

For det er ikke bare ren resirkulering. 
Tro til navnet «Instincts», har Carver denne gangen fått spesielle, dyriske krefter av forskjellig karakter. 
Og så kan du legge ut feller - en ganske genial, ny greie som forsterker «alene i jungelen»-følelsen. 

Takket være gigantiske landområder - vidstrakte og uten særlige grenser - får du muligheten til å tenke taktisk, angripe problemer på nye måter, snike deg om du vil, eller bare starte en skytefest. 

Dette er nok spillets største kvalitet. 
Følelsen av å ha et stort spillerom, hvor du kan løse problemene på din egen måte. 

Kombiner dette med en respektabel fysikkmotor, og spillet blir noe langt mer enn å gå på skinner. 
Hvorfor ikke dytte noen trestokker ned en bakke, mot en gjeng slemminger? 
Fullt mulig. 

Hangglidere, båter, terrengbiler - spillet har alt. 
En fin blanding ulike kjøretøy - som føles ekte å styre - gir det en helt ny dimensjon. 
Nesten litt som for «Halo»-spillene. 

I det hele tatt er «Far Cry Instincts» vakkert, intenst og uhyre velprodusert. 

Et kort skrik fra perfekt. 
