Skapt for store scener
Adele er den perfekte Bond-sangerinne, men "Skyfall" står ikke helt på egne ben, mener vår anmelder Trine Aandahl. 

Jeg kan ikke komme på noen av våre nåværende, kvinnelige sangstjerner som egner seg bedre til å synge Bond-låta enn Adele. 
Britens kraftfulle, vakre stemme og det faktum at hun i en alder av 24 år allerede er en Diva (ja, med stor d), gjør valget av henne som "Skyfall"-vokalist naturlig. 

Adele gir oss en Bond-låt som går i en mer klassisk retning enn de to forgjengerne Chris Cornell og Jack White/Alicia Keys gjorde. 
Der deres låter var hardere og kjappere i uttrykket, er "Skyfall" myk, mystisk og som skapte for store scener i sakte film. 
Det er enkelt å se for seg bildene på skjermen når piano, strykere og Adeles stødige toner på lite overraskende vis bygger opp låta til å bli en voldsom og sterk ballade som trykker på de riktige gåsehud-knappene. 

Nettopp her ligger litt av problemet når man skal høre "Skyfall" som en selvstendig låt; den gir oss lite nytt, og er relativt forutsigbar i formen. 
Selv om Adele leverer vokalprestasjoner av høy standard, er ikke låta i seg selv unik. 
Det er litt for tydelig at låta kun er laget for filmen. 

I filmen Skyfall, derimot, er jeg sikker på at den kommer til å fungere ypperlig. 
Regissør Sam Mendes har allerede lovet en spektakulær åpningsscene og en Bond-film som i større grad enn de siste i rekken går tilbake til røttene - med dette i bakhodet fremstår valget av Adele og denne låta som både riktig og godt. 

Skyfall har premiere 26. oktober. 
