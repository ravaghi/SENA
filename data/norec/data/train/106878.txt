Placebo: «Meds»
(Virgin/EMI) 

Quart-aktuell angst for fremmedgjorte tenåringer i alle aldrer. 

De var et friskt alternativ da de ankom midt oppi britpop-bølgen for ti år siden, og Placebos melodiske, gotiske punkpop er av den sjelegranskende typen som alltid vinner en trofast tilhengerskare. 
Ifølge Quartfestivalen er dette bandet det mest etterspurte de har booket i år. 

Men det er lenge siden de begynte å gå i sirkel musikalsk, og dette femte albumet deres er skummelt likt sine forgjengere. 
Det er ikke helt fritt for høydepunkter, for eksempel er «Infra-Red» en sårt emosjonell låt av typen som gjør det enkelt å forstå hvorfor Placebo trollbinder sitt unge, søkende publikum. 

Imidlertid er det lett å si seg lei av Brian Molkos nasale, påtatte gnåling. 
Tekstmessig høres han fortsatt ut som om han sitter på en kjip hybel i London og angrer på dopet han tok i går. 

Og det må han få lov til, like mye som vi andre må få lov til å trekke på skuldrene og fortsette med livene våre. 
