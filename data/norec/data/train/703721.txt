Hans siste album
30 år etter at "Levva livet!" med "Fire pils og en pizza" og "Lys og varme" gjorde Åge Aleksandersen til en trønderkjendis på linje med Tordenskjold og innflytteren Hjallis, gir han seg som albumartist. 

Til Trønder-Avisa sier 65-åringen at han i fortsettelsen bare vil gi ut låter digitalt. 
Det er derfor litt trist at denne platen ikke er en bauta på linje med Ole Paus' avskjed. 
Det er likevel en i overkant middels bra samling sanger med Sambandet i ryggen og gjester som Henning Kvitnes og Kari Rueslåtten. 
I "Kari og Knut" synger han om hyllesten av norske utvandrere kontra vår behandling av innvandere. 
"10 grader øst og 63 grader nord" er kjærligheten til Trondheim, mens flotte "Svartrosten" er hans 22. juli-sang. 

Beste spor: 
"Kveldssol", "Svarttrosten". 
