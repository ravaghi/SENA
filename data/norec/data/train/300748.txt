Og takk for det gamle
I årsrevyen sin satser Harald Eia & co på å holde på interessen for 2014 til ganske langt uti det nye året. 
Det kan gå på hengende håret. 

Det gikk jo ikke så aller verst dette her. 
Nei, da snakker jeg ikke om året 2014 (for å låne en frase fra et program med det sobre målet å oppsummere uka hver fredag), men om «Årsrevyen med Harald Eia» på TV Norge, en serie på seks episoder hvor hele 2014 skal til pers. 

Harald Eia er den lettbegeistrede seremonimesteren i kjent (og stø) stil fra tiden ved Brilleroret. 
Panelet på fire blir bemannet av Norges mest kjente humorister - i første episode er det Pernille Sørensen, Bård Tufte Johansen, Else Kåss Furuseth og Thomas Giertsen som er med. 

Det ligner, som antydet, på et litt utvidet «Nytt på Nytt» i formen. 
Sånn er det nå en gang når to ganger to kjente norske fjes uhøytidelig skal konkurrere om hvem som er best på å vitse om nyheter. 
Som for den klassiske fredagsposten er suksesskriteriet de legger opp til her enkelt nok: 
Så lenge stemningen er god og gjestene er morsomme nok, funker det i massevis. 

Det gjør det her. 
«Årsrevyen» svever ubekymret mellom det nasjonale (husker du da Mannen ikke raste?) og det internasjonale (kan du huske en tid da du ikke visste hvordan Russlands statsleder så ut ridende på en hest i bar overkropp?). 

Hendelser blir presentert i form av miming, barnetegninger, tolkning av lydopptak. 
Oppgavene og løsingen av dem i seg selv spiller selvsagt liten rolle, men det er for eksempel en bonus å se improvisatør (og forsker) Jan Paul Brekke mime nyheter - det er han nemlig god på. 

På mange måter er det litt av et drittår de tar for seg - på en eller annen måte må de vel igjennom IS, Russland i Ukraina, Malaysia Airlines 17 og ebolautbruddet underveis her. 
Tilløpene i første episode tyder på at det kommer til å gå nogenlunde harmløst for seg (godt er kanskje det). 

Da er det kanskje et større skjær i sjøen at 2015 virkelig kan begynne å røre på seg før de blir ferdige? 
«Årsrevyen» er ikke ferdig før vi skriver februar. 
Å holde på interessen for et år det allerede er godt å bli ferdig med er vel sånn sett det aller mest ambisiøse med dette programmet. 
