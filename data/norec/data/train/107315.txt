Eminem:«Presents The Anger Management Tour» (DVD) 

(Aftermath/Universal) 

En DVD som bare forsterker inntrykket av at alt kan være over for denne gang. 

Dessverre har vulgariteten overtatt den kontroversielle siden som har gjort Eminem til en av det siste tiårets viktigste og mest omtalte artister. 
Allerede på denne 2002-turneen (konsertopptaket er gjort i hjembyen Detroit) er kontroversene fullstendig ikke-eksisterende. 

«The Anger Management Tour» presenteres i stedet som en mellomting mellom et overdådig tivoli og et bisart vaudeville-show med velkjente utfall som har mistet sin «farlighet» etter tidligere opptredener. 

Også på årets utgave av «The Anger Management Tour» har Eminem forsøkt å skape kontroverser, men igjen har det vulgære overskygget hetsen mot kolleger som Britney Spears og Michael Jackson. 

At han avsluttet sommerens show med å skyte seg selv i panna - der det riktignok kom et «bang!»-flagg ut av revolverløpet, men vi tar poenget - setter selvfølgelig nok en gang i sving ryktene om at Eminem vil trekke seg tilbake fra rampelyset og konsentrere seg om produsentrollen, ikke minst når han så beleilig måtte kansellere Europa-delen av «The Anger Management Show» i høst. 

Og hvorfor ikke? 
Skal han ta en pause, bør han gjøre det nå og eventuelt finne opp seg selv på ny med enda et nytt navn å føye til Eminem og Slim Shady. 

For lufta er i ferd med å gå ut av Marshall Mathers III. 

(NB DVD'en inneholder også en ganske hysterisk «on the road»-beskrivelse av Eminem og D-12). 
