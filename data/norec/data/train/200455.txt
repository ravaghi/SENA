James Bond:Nightfire 

GAMECUBE: 
Enda en storfilm som nærmer seg lansering har blitt digitalisert av Electronic Arts. 
Denne gangen er imidlertid historien helt ny, og ideen er også god. 

Den siste tiden har EA lansert flotte spill basert på Ringenes Herre- og Harry Potter-filmene. 
James Bond-lisensen er det også EA som sitter på, men det nyeste spillet om superagenten er ikke basert på den kommende filmen, Die Another Day. 
Historien i spillet er derimot laget av Electornic Arts selv, og omhandler, ikke overraskende, en megalomanisk industriherre som prøver å ta over verden. 
Det er James Bond vi snakker om her, så spillet inkluderer også en god del vakre kvinner, raske biler, eksotiske lokasjoner og morsomme gadgets. 

LES OGSÅ: 

I bil og til fots 

Spillet er i utgangspuktet førstepersonsbasert. 
Likevel er det flere sekvenser det du ikke beveger deg til fots. 
Spillet begynner med et snikskyter-brett, etterfulgt av litt rask kjøring i Paris' gater. 
Du vil også få mulighet til å kjøre en tungt bevæpnet snøscooter, samt at bilen din (en Aston Martin, naturligvis) vil på et tidspunkt forvandle seg til en ubåt for litt intens undevannsaction. 

Det meste av spillet foregår likevel i standard førstepersonsmodus, og det er da Nightfire er på sitt beste. 
Først og fremst fungerer GameCube-kontrolleren utmerket godt, da de komfortable, analoge stikkene reagerer nøyaktig på din minste bevegelse. 
Resten av knappene bruker du til å avfyre våpen, benytte deg av gadgets, dukke og hoppe. 

Brettene du som James Bond må gjennom er gode og varierte. 
Kontorlokaler, varehus, japanske landsbyer, herskapshus... typisk 007, altså. 
Innholdet i de fleste brettene er ikke spesielt banebrytende: 
Drep alle du ser, finn koden, få opp døren. 
Heldigvis er noen av brettene basert på sniking, ofte er det mulig å finne alternative veier til målet og skyting er ikke alltid den beste løsningen. 
Det generelle intrykket er imidlertid at designerne av spillet ikke har gjort nok for å virkelig finpusse spillbarheten. 

Stokk dumme motstandere 

Som nevnt får James en god del stilige leketøy i løpet av spillet. 
Gadgets som en liten laser som kan skjære i ting, en krok du kan bruke til å komme deg til uoppnåelige steder eller en liten stun gun, hjelper vår helt med oppdragene. 
Du får i tillegg bruke en god del våpen, de fleste av de plukket fra de ennå varme likene til dine uttalige ofre. 

Selv om mange av brettene er morsomt laget, er spillet middels spennende alt tatt i betraktning. 
Det hele er over ganske fort, og Nightfire kan heller ikke akkurat skryte på seg den mest avanserte kunstige intelligensen - dine motstandere er for det meste rett og slett stokk dumme. 
Altså, Nightfire byr egentlig ikke på noen stor utfordning for verdensvante førstepersonsspillere. 
Heldigvis er det en god del hemmeligheter som kan låses opp etterhvert, i tillegg til en ganske omfattende flerspillerdel der du kan spille mot venner i split screen-modus. 

Pent nok 

Grafikken på GameCube er over gjennomsnittet - men også her er det ingenting som overrasker oss. 
Brettene er fargerike, og spesielt modellene til James (ligner virkelig på Pierce Brosnan) og hans kvinnelige følger er av svært høy kvalitet. 
Men teksturene er ikke de skarpeste i verden og mange av elementene i omgivelsene er temmelig enkle. 

Musikken har naturligvis gjennomført Bond-preg over seg, og bidrar til å holde stemningen oppe. 
Kvaliteten på dialogene er også god. 

Konklusjon 

Vi synes at James Bond: 
Nightfire er blitt et hyggelig spill, som innholder mange morsomme elementer. 
Men vi ble sittende igjen med en følelse av å ha sett det meste før. 
I løpet av den siste tiden har det kommet så mange gode actionspill - No One Lives Forever 2, Mafia, Splinter Cell - som har tatt spillbarheten til et høyere nivå. 
Nightfire blir egentlig et lite steg tilbake i forhold til disse titlene - vellaget, men ingenting spektakulært. 
Det er hyggelig å leke Bond, men skal du ha skikkelig spionaction, prøv heller No One Lives Forever 2 på PC. 
