Fengende farvelfest
Akkurat ett år (på dagen) etter at de slapp den som singel, får Vincent «Vinz» Dery og Nico Sereba et fullpakket Parkteateret til å koke opp til superhiten «Am I Wrong». 

KONSERT: 
Nico & Vinz STED: 
Parkteateret, Oslo PUBLIKUM: cirka 500 (utsolgt) 

Låten har vært litt av en døråpner for 23-åringene. 
Til topps i Danmark og Østerrike. 
45 millioner avspillinger på Spotify. 
Det er 2 millioner mindre enn «The Fox». 
Og det ligger et hint av farvelfest i luften. 
Oslo-duen flytter til statene neste uke, hvor låten deres har blitt listet på over 90 radiokanaler. 

På Parkteateret viser de dog at de har noe mer å bidra med enn kun den ene hiten. 
Kveldens setliste er lesset med låter publikum ikke kjenner fra før. 
En potensiell dødsdom for en hvilken som helst popkonsert. 

Men Nico & Vinz' modus operandi har alltid vært å spre positivitet- og deres kjemi med publikum gjennom deres nye smittende afrobeat-inspirert popdrakt er hinsides. 
De spretter på scenen og utfyller hverandres vokaler som en improvisert gledesballett til «Find A Place» og «Know What I'm Not» - låter som kanskje understimulerer duoens raptalent, men som rendyrker deres tekke for intenst fengende popmelodier. 

Den noe prekete og bunnløse optimismen kan bli noe begrensende for selve tematikken i låtene, men når det kommer til deres liveframføring er det umulig å ikke la seg rive med av den sukkersøte og blendende kjærligheten. 

Undertegnede tok seg selv i å glemme rollen sin et øyeblikk og grep tak i den signerte capsen duoen kastet ut i publikum. 
Jeg tok meg dog til vettet og ga den til en ivrigere fan, før jeg tok på meg anmelderhatten igjen. 

«Er dere familie? 
For alltid? 
Uansett hvor vi bor? 
Selv om vi flytter til USA? 
Selv om vi er på Mars?». 
Publikum roper kontant «jaaa!» etter hvert spørsmål Nico stiller. 
De har Oslo i ryggen uansett hvor langt de vil sveve. 

En konsert på beskjedne Parkteateret utstråler kanskje ikke verdensherredømme, men jeg mistenker at det blir lenge til vi får oppleve Oslo-duen i en like intim setting igjen. 

En uteligger og en tidsmaskin er sentrale i Envys nye musikkvideo. 
Låten heter «In Your Arms» og er oppfølgeren til hitsingelen «Am I Wrong». 
