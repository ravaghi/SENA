Ingen krise for Far Cry 1,5
Crytek har pigede gjort det igjen. 
For sånn der tre år siden ga de ut Far Cry, et av de aller beste actionspillene du noen gang har sett. 
Nå er de tilbake med Crysis, og det er enda noen hakk tøffere. 

Som spesialsoldat fra sivilisasjonens forsvarer, USA, sendes du på spesialoppdrag til Nord-Korea i år 2019, omtrent. 
Noe er nemlig råttent i Kim Jong-ils rike. 
Skjønt koreanere med atomvåpen er ikke det farligste du støter på i dette spillet. 
Tro meg. 

I en uvanlig god spillhøst er Crysis et definitivt høydepunkt. 
Det er i grunnen vanskelig å finne noe galt å si om dette, selv om du kanskje blir ledet vel mye i bånd gjennom deler av enkeltspilleropplevelsen. 
Det gjør i grunnen ikke noe. 
Du står fritt det meste av tida til å løse oppdragene på ulike vis. 
Her gjelder det ikke bare å smelle avgårde med det største våpenet du kan finne. 
Av og til må du være smart også. 

Allerede saftige våpen kan spesialtilpasses med kikkertsikter og lyddempere og lasere og den slags. 
Det er selvsagt stor moro. 
Men du kan også stille inn din superkampdrakt sånn at du blir sterkere, for en tid tåler mer skade eller du kan til og med gjøre deg usynlig noen sekunder, noe som er upåklagelig praktisk når du vil overraske fiender, enten de taler koreansk eller... 
Dægger'n, der holdt jeg på å røpe en viktig del av handlingen, gitt. 
Slutten er laget av det samme materialet som legender. 

I flerspiller får du upåklagelig action, både i vanlig duellering mellom lag og i en variant der du skal knocke ut motstanderens base. 

Crysis er også helt på grensa av det min snart tre år gamle spill-pc kan takle. 
Det gir seg utslag i lange lastetider og en grafikk som langt fra er optimal i flerspiller, men er også en unnskyldning for at selv tanta til Beate kan overvinne meg på nettet. 
Det kan være lurt å lese systemkravene på pakken før du kjøper dette i førjulsgave til deg selv. 

Generøst nok, og sikkert for å skape et miljø, har Crytek lagt ved et avansert verktøy der du kan lage dine egne nivåer. 
Jeg har dessverre ikke hatt tid til å se på det i en travel førjulsanmeldertid, men jeg skjønner det sånn at det er det samme programmet som Crytek selv har satt sammen sine småverdener med. 

Det finnes spill i denne sjangeren som kan måle seg med Crysis. 
Som er helt på linje med det i kvalitet. 
Men antakelig kommer det ingen som gir et større kick før Far Cry 2 kommer til neste år. 
Det er det derimot ikke Crytek som står bak. 
Rettighetene til Far Cry-serien ble nemlig solgt til Ubisoft. 
Men jeg så en testversjon i Leipzig i august, og kan nesten love at det blir stort. 
I mellomtiden får du kose deg med dette. 
