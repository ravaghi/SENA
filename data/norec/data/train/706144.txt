De forfølger drømmen, men marerittet lurer
La Luz lager surfrock som skapt for Tarantino 

La Luz: 
"Floating features" (Hardly Art/Playground) 

Skulle Quentin Tarantino trenge musikk til neste film, eller skaperne av "Killing Eve" noe til neste episode, er La Luz et trygt valg. 

Kvartetten ble dannet av Shana Cleveland, Marian Li Pino (begge fra The Curious Mystery), Alice Sandahl og Abbey Blackwell i Seattle i 2012. 
Siden er bassist Blackwell erstattet av Lena Simon. 

For et surfrockband er Los Angeles et mer naturlig sted å være, og for to år siden meldte de flytting og gikk i gang med album nummer tre. 
Harmoniene er fortsatt hentet fra 60-tallets jentegrupper à la The Shangri-Las, mens gitarspillet til Cleveland låner noen triks fra Dick Dale og Link Wray. 

La Luz lager sin egen versjon av California-drømmen, der disig sol får et strøk av truende mørke. 
"Mean dream" er en tittel som antyder noe slikt, mens "Walking into the sun" skal ha kommet til Cleveland i søvne. 
Det kan fort gå galt i La Luz' verden, som et ekko av åpningen av David Lynch-filmen "Blue velvet". 

Beste spor: 
"California finally", "The creature". 
