Ganske supert
«X-Men: 
First Class» byr på førsteklasses skuespillere og lekre effekter, men mangler overraskelser. 

FILM: 
«X-Men» er superheltindustriens svar på Chelsea. 
Matthew Vaughn er fjerde manager på fem filmer og man blir liksom aldri fornøyd så lenge Batman, Iron Man og Spider-Man tjener litt mer penger. 
Denne gangen har man gjort et klokt valg. 
Vaughn har brukt sine oppfinnsomme superregissørkrefter på gangstereposet («Layer Cake») og eventyrsjangeren («Stardust»), før han sparket i gang «Kick-Ass», som var en profan fornøyelse for både liten og stor. 

Mental vektløfting Britens første «X-Men» er god underholdning på flere plan, men det må være lov å påpeke at fortellingens råmateriale har sine begrensninger. 
Vi kjenner dem alle fra før, spilt av andre skuespillere, men med de samme egenskapene. 
Nå får vi vite hvordan Magneto (Michael Fassbender) ble en slags rasistisk mutantleder, mens Xavier (James McAvoy) endte opp som den gode professormutanten. 

De er begge ypperlige skuespillere og fascinerende å følge inn i superheltenes verden, men det er grenser for hvor imponert man kan bli av den framtidige Magnetos evne til å løfte store mengder metall, selv om Fassbender er nesten like dedikert som han var i «Hunger». 

Mangler en Hit-Girl 

Året er 1962, stormaktene er på randen av atomkrig, men verken JFK eller Khrusjtsjov er klar over at Kevin Bacon står bak hele greia. 
Bacons Sebastian Shaw er tidligere nazist og mutant med diktatoriske drømmer. 
Med seg har han blant andre en ildsprutende flue, en kraftig snurrebass og en tankelesende diamant, spilt av evigblasse January Jones, som bekrefter mistanken om at Don Draper var gift med en mutant. 

Sammen med McAvoy og Fassbenders team blir det i overkant mange mutanter å bli kjent med i løpet av drøye to timer. 
Det kunne med fordel vært færre og en av dem burde vært noe tilsvarende den bannende, 11-årige drapsmaskinen med musefletter som gjorde susen i «Kick-Ass». 
I stedet blir dette litt som å gå i operaen: 
Jennifer Lawrence gjør en virkelig god Mystique, altså. 
