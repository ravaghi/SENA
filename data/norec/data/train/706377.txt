Bygge et reir, grave en grav
DIKT: 
Mer en ”lovende” debut enn en debut som lover noe spesielt eller særegent. 

Mari Oseland: Oss. 
Dikt. 
63 sider. 
Tiden 

Mari Oseland (f. 1986) fra Stavanger debuterer med en tynn, skjør lyrikkbok, en fortellende sekvens av tekster mer enn enkeltstående dikt med egen bæreevne, som så mange andre gjør for tiden. 
Tittelen ”Oss” har en viss ironisk biklang, ettersom det blir heller lite av de to i den lille kjærlighetshistorien som utgjør handlingstråden. 
”Jeg”/hun går på byen en kveld, møter en fyr, tar han med hjem, og allerede i heisen på vei opp til leiligheten ”har vi gjennomført et samleie”. 

Vi går i hi 

inne i livmoren min 

maler veggene hvite 

bygger et reir 

av ting jeg finner slengt i krokene 

Senere viser det seg at han er sterkt psykisk ustabil. 
Desto verre, hvis hun venter barn, som visse ting kan tyde på. 
Han kommer og går som det passer ham, hopper ut vinduet om så må være. 
Kanskje flykter også hun fra noe med dette prosjektet, fra sitt eget opphav, fra sin egen retningsløse fremtid? 
Hun går ut på byen igjen, speider etter ham, spør etter ham der hun først møtte ham. 
Hun prøver å ta seg av ham når han har gråtetokter, er med ham på fester der kameratene vil skamklippe ham mens han sover. 
Hun er med ham i skog og mark der han – enten symbolsk eller bokstavelig talt – graver sin egen grav, noe som skal spille en viss rolle i de avsluttende sekvensene, som fungerer mer poetisk enn realistisk, men ikke helt som noen av delene. 

Ingenting av dette blir spesielt levende, iallfall ikke i individuell forstand, men mer som generelle scener, situasjoner som kanskje kan være mer allment gjenkjennelige enn egentlig øyeåpnende eller nysgjerrighetspirrende. 
Men Oseland skriver veldig profesjonelt, nesten litt for profesjonelt: 
Hun vet allerede hvordan hun skal unngå stilbrudd, men våger ennå ikke å satse på en egen stil og en større virkelighetsfylde. 
Dermed blir dette – til tross for relevante temaer og åpenbar dyktighet – mer en ”lovende” debut, enn en debut som lover noe spesielt eller særegent. 
Der ligger den bratte veien fremover og oppover. 
