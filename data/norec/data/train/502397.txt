Heftige Hjerteslag i Røkeriet
- Bærrrrgen. 
Ke det går i? 

Ingen tvil om at Robbie Eidevik vet hvor han kommer fra. 
Det samme gjør også publikum i en fullsatt og utsolgt sal i Røkeriet på USF lørdag kveld. 
Det blir en konsert som på alle måter handler om Bergen. 
Og om arven fra 5071 Loddefjord. 
Riktignok ble det ikke gull på Brann i år, men Hjerteslag er ingen dårlig musikalsk trøst før neste korsvei. 

Kygo og Alan Walker kan utvilsomt skryte av større inntekter og flere treff på Spotify. 
Men når det gjelder å appellere til dette genuint bergenske, etterlater Hjerteslag ingen tvil om at de er bandet fremfor noen. 

Østlendinger og trøndere skjønner kanskje ikke helt hva som skjer denne kvelden, men det er umulig å unngå å la seg rive med av den patriotiske stemningen. 

Hjerteslag starter showet med gode, gamle «Ikkje tenk på det» etterfulgt av «Skyggesiden» og «Bergensk rulett» fra det nye albumet «Nattseileren». 
At allsangen mangler litt kraft på noen av låtene fra den nye platen er kanskje ikke så underlig. 
Det er tross alt bare et par uker siden utgivelsen. 
Til gjengjeld synges det desto heftigere på sanger som «Vestindia» og «Europa rundt» fra forrige album, spellemannsnominerte «Vannmann86». 

På «Farvel til musikken» fra det nye albumet har bandet for anledningen fått med seg Mathias Monsen på cello. 
Første halvpart av sangen låter da også svært så lavmælt, akustisk og annerledes enn hva vi er vant til å høre Hjerteslag fra scenen. 
Helt vellykket blir dessverre ikke forsøket. 
Det bryter litt for mye med feststemningen ellers i salen og det er først når resten av bandet kaster seg på sånn midtveis, at det fungerer live. 

Frontfigur og vokalist Robbie Eidevik sier ikke stort mellom låtene, men har publikum i sin hule hånd fra første stund. 
Danser omkring på scenen, skyggebokser og spiller også litt gitar dann og vann. 

Men det er likevel Nikolas Jon Aarland og Torjus Raknes som står for det meste av gitararbeidet godt støttet av Ole Andre Hjelmås og Petter Sætre på bass og trommer. 
Denne kvelden har bandet også med seg Even Kjelby på tangenter. 

Hjerteslag blir ofte sammenlignet med John Olav Nilsen & Gjengen, og ikke uten grunn. 
Begge bandene har denne kombinasjonen av musikalsk arv fra punk og drabantby kombinert med lett melankolske tekster. 
Men lørdagens konsert etterlater likevel ingen tvil om det musikalske håndverket hos Hjerteslag befinner seg noen hakk over den andre loddefjordgjengen. 

Når Hjerteslag så avslutter med «Sang til Sonja» og «Kong Oscars gate», når allsangen nye høyder. 
Det synges og danses av 1200 publikummere mens de strekker armene i været med lykkelige smil om munnen. 
Udiskutabelt den mest euforiske stemningen på en konsert på USF denne høsten. 
