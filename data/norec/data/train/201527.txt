Test:Air Display 

iPad som ekstra skjerm, fungerer det bra? 

Man kan si - og det har blitt sagt - at en iPad er noe man egentlig ikke trenger. 
Nettopp derfor kan den brukes til så mye, siden den ikke fyller et forhåndsbestemt behov. 

Vi som har levd med PC-er siden de dukket opp og vel så det husker at det var samme sak den gang PC-ene kom på markedet. 
Det var mange fantasifulle begrunnelser for anskaffelse av "hjemmedatamaskin", men mange kjøpte rett og slett fordi de hadde lyst til å kjøpe og eie denne fliken av "fremtiden". 

Når man så har skaffet seg iPad er tiden inne til å finne noe lurt å bruke den til når man ikke ligger i sofaen og surfer. 
Og mulighetene er mange. 

Ekstra skjerm 

AirDisplay er et program som lar deg bruke iPad som ekstra skjerm. 
Dermed kan du bruke den på jobb i stedet for å la den ligge ubrukt i vesken. 

Du laster ned Air Display som er et lite program fra AppStore. 
I tillegg laster du ned og installerer du et program på Mac eller PC. 
Viktig: 
Du må også være på samme trådløse nett med både iPad og Mac/PC som skal bruke iPadsom skjerm. 

På oppgavelinjen på maskinen dukker det opp et lite programikon. 
Her velger du å koble til eller fra, samt plassering av iPod i forhold til de andre skjermene. 

For å få AirDisplay i gang må du først starte programmene på begge maskinene. 
Så velger du enheten du vil bruke - og etter et par blaff over skjermflatene er bildet på iPad forandret til bakgrunnsbildet på PC-en/Mac-en. 

Så er det bare å plassere hva du vil på den nye ekstra skjermen. 

Hvordan fungerer det? 

Vi testet AirDisplay både som ekstra skjerm til vår MacBook Pro og som skjerm #3 på vår PC med Windows 7. 

På MacBook Pro som i utgangspunktet var koblet opp mot vårt trådløse nett fungerte alt uten videre. 
Vi startet først opp App'en på iPad, så dukket den opp som valg i kontrollprogrammet på Mac'en. 
Dermed var det bare å velge iPad og alt var på stell. 

Vi startet for moro skyld Air Display både på iPhone 4 og iPad, men begge kan ikke brukes samtidig som ekstra skjerm. 

På jobbPC-en var det litt verre. 
Den er koblet til et raskt kablet nett, og vi ville ikke degradere nettforbindelsen. 
Demed måtte vi sette opp et eget lite trådløst nett for anledningen, også kjent som Ad Hoc nett. 

Vi hadde en USB-dongle for trådløst nett liggende, som vi installerte på PC-en. 
Under nettverksinnstillingene i Windows 7 er det et valg for å koble maskinen til et nettverk. 
I listen som dukker opp finner du Ad 
Hoc som et av valgene. 
Her setter du opp nettverksnavn og passord og etter noen sekunder er PC-en klar til å kommunisere. 

Du velger så å koble til dette trådløse nettverket på iPoden, så starter du Air Display. 

Før vi fikk noen kontakt mellom PC-en og iPad måtte vi slå av Brannmuren i Windows. 
Deretter fungerte det som det skulle. 

Ytelse 

Man merker fort at dette ikke er noen løsning som egner seg for aktiv bruk. 
Responsen er rett og slett ganske treg, så bruksområdet blir i første rekke "parkeringsplass" for noe man vil ha stående oppe for å se på. 
Epost eller Facebook fungerer greit når man skal holde et øye med hva som skjer uten å la det være hovedaktivitet. 

Men å flytte på ting og generell interaktivitet er t-r-e-g-t. 

Vi prøvde også å bruke iPad som styringsdel for andre programmer som kjørte på Mac'en, men det fungerte dårlig. 
Oppløsningen var rett og slett for dårlig, slik at responsen kom i rykk og napp. 

Konklusjon 

Air Display fungerer som parkeringsplass for programmer som fortrinnsvis skal stå stille og vise fram tekst eller bilde til brukeren. 
Responsen er ellers rett og slett for dårlig til å gi en positiv brukeropplevelse. 
