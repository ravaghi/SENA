Slå av den irriterende atombomba!
Miniserie gjenskapt fra en omtykt 1971-sci-fi: 
Idiotiske utkant-bønder uten egen bomstasjon åpner en havarert satellitt, og straks begynner menneskene å dø av noe som likner utvortes migrene. 

Den amerikanske presidenten Scott (oppkalt etter brødrene Tony og Ridley som produserer) setter sammen et surere-enn-nyper-i-mars-team som skal finne ut hvorfor et stoff som likner uvaska oppvaskfille kan få hele jagerfly til å destruere. 
Det er en slags CSI-jobb, anført av den ubestemmelige helten Benjamin Bratt, en mann som kysser slik vegetarianere spiser juleribbe. 
Mesteparten av handlingen foregår inne i behagelige laboratorier, men ute i villmarka vaser historiens statariske journalist rundt som en halvhjerta forteller-nødvendighet uten egentlig arbeidsgiver. 

Til sammen varer filmen i tre timer, men den er hele tida hyggelig. 
Her flyr Hitchcocks fugler igjen. 
Saftige binærkoder ligger gjemt i organismene, som om de skulle være noe Tom Hanks lette etter. 
Og til slutt henger Bratt etter én finger inne i en silo for å kutte den grønne ledningen sånn at ikke atombomba smeller. 
