Kan den fange det norske folk?
Renault Captur er en stor suksess i Europa, så hvorfor ikke i Norge? 

Renault Captur er den mest solgte Crossover SUV-en i B-segmentet Europa i 2014. 
I Frankrike er den den tredje mest solgte bilen totalt med over 40.000 solgte biler fra januar til august. 
Kort fortalt: 
Bilen selger som bare det nedover kontinentet, og er hovedårsaken til at Renaults tall ser lystigere ut enn på lenge. 

Men her hjemme er situasjonen en helt annen. 
Dessverre har mange glemt Renault, og vurderer aldri merket ved kjøp av ny bil. 
Hvorfor er det slik? 

Det kan i hvert fall ikke skyldes teknologiske årsaker. 
Fra 2010 til 2013 ble Sebastian Vettel verdensmester i Formel 1 fire år på rad i sin Red Bull. 
Med motorer fra Renault. 
Så at selskapet har noen av verdens dyktigste ingeniører er udiskutabelt. 

Unnskyld, hva er det for slags bil? 

Hvorfor er dette en salgshit nede på kontinentet, og en helt glemt bil her hjemme? 
Jeg kjører til barnehagen for å hente junior, da en mann i Volvo V70 åpner vinduet. 

– Unnskyld, det var en utrolig stilig bil, hva er det for slags bil? 

Dette går igjen flere steder. 
Folk synes Captur ser både bra og kul ut, men få vet hva det er for noe. 
Man har lyktes med designet, selv om markedsføringen tydeligvis ikke har vært like bra. 

Min konklusjon på hvorfor den er glemt her hjemme er derfor manglende bevissthet rundt Renault, manglende markedsføring og at Renault som merke har en lav standing i Norge. 
De blir lette å glemme eller overse når man skal kjøpe ny bil. 

20 cm bakkeklaring 

Renault Captur ble først vist som et konsept på Geneve-utstillingen i 2011, mens produksjonsversjonen dukket opp på samme sted to år senere. 
Den er basert på Clio-plattformen, selv om det er vanskelig å tro når man ser bilen. 

Captur er høyreist og kan skilte med hele 20 centimeters bakkeklaring. 
Dessverre er ikke firehjulstrekk tilgjengelig, men min personlige mening er at de aller fleste i dette landet klarer seg helt fint med rent forhjulstrekk når det blir vinter. 

Testbilen har 1,2-liters bensinfirer (diesel er ikke tilgjengelig i Captur) på 120 hk, og automatkasse. 
De to fungerer fint sammen, med myke giringer tilpasset en rolig kjørestil. 
Men det er ingen krise. 
0-100 går unna på 10,9 sekunder, og det er fullt godkjent. 

Den rolige kjørestilen reflekteres også i en komfortabel og mykt satt opp fjæring, kombinert med styring som ikke er altfor knivskarp, slik at man slipper konstante justeringer med rattet. 
Kort fortalt er bilen svært så behagelig å kjøre med langs veien, og med godt utsyn og en romslig kupéfølelse har man det ganske så ok bak rattet. 

Smarte løsninger 

Selve rattet har bare noen få knapper, og alle går på Cruise Control. 
Det fine er at man kun trenger å trykke på en knapp for å holde farten, så egentlig er de andre overflødige. 

De kunne med fordel vært benyttet til å betjene ting på touchskjermen som for eksempel skifte av radiokanal. 
Det kan nemlig bare gjøres ved å trykke på selve skjermen (ingen anbefalt øvelse), eller ved å trykke på et par knapper til høyre for skjermen (mer anbefalt). 

Volumet justeres med en godt skjult bryter bak rattet. 
Ellers er det meste lettfattelig på selve skjermen, og enkelt å forholde seg til. 
Men mangel på både Dab+ og CD-spiller er et minus. 

Koppholdere er på plass, og det samme er oppbevaringsrom midt på toppen av dashbordet. 

Men enda bedre er noe som ligner en gigantisk arkivskuff hvor man forventer å finne et helt vanlig hanskerom. 

Skuffen tar hele elleve liter, og sluker dypere og lengre enn hovedrolleinnehaveren i en viss kultfilm fra 1972. 
Men Renault har virkelig dratt på i Captur, for bilen har flere særdeles smarte løsninger. 
Baksetet kan lett skyves fram og tilbake (med 16 centimeter) for å gi mer plass i bagasjerommet, en løsning jeg benyttet meg av da familien var på storhandling. 

Ta av eller snu 

I tillegg har man en matte i bagasjerommet som enkelt snus, og som har gummi på den ene siden (hvis man laster inn våte ting) og tekstil på den andre siden. 
Det gjør også at man får to ulike høyder i bagasjerommet. 

Har du det på øverste nivå og baksetet helt tilbake har du 377 liter, på nederste nivå og med baksetet 16 centimeter frem har du solide 455 liter. 

Aller smartest er en løsning som enormt mange småbarnsfamilier vil få glede av. 
Setetrekkene løsnes nemlig enkelt ved hjelp av glidelås, slik at man kan kaste de i vasken. 
Eller kjøpe andre setetrekk med andre farger for variasjon og bytte til disse. 

Hadde jeg hatt denne løsningen på vår Volvo V70 for noen år siden, kunne jeg fått bort spyflekken fra bikkja som etterlot et skjemmende merke. 

Noen kolleger har hevdet at ingen som kjøper bilen noensinne vil vaske setetrekkene eller noensinne vil stille fram setene. 
Her er vi ikke enige. 
Bare på mitt korte ukeslån stilte jo jeg fram setene da vi harryhandlet, så jeg mener bestemt at dette er nyttige og fornuftige løsninger som mange vil ha glede av. 

Familiebil med særpreg 

Så at Renault faktisk har tenkt på familien, er det ingen tvil om. 
Ta med at barnet har god plass og god oversikt i baksetet, og man har en familiebil med noe så sjeldent som en god porsjon særpreg. 
Den fikk også full score i EuroNCAP sine krasjtester. 

Interiøret for øvrig er preget av rimelig hardplast, men med den fargekombinasjonen vi fikk i testbilen føles det ikke billig. 

Apropos billig, er Captur relativt hyggelig priset. 
Den kommer med 90 hester og 5-trinns manuell og koster da 202.000 kroner i Expression. 
Legger du på bare 10.000 kroner får du Dynamique, og da får du i tillegg regn og lyssensor, 17-toms alufelger, karosserilakk i to toner (hvis du vil), parkerinssensor, tåkelys med svingfunksjon, 7 toms touchskjerm, navisystem, vendbart bagasjeromsgulv, det utskiftbare tekstilttrekket, oppbevaringslommer på forseteryggene, diverse kromdetaljer og automatisk klimaanlegg. 

Vi mener den reelle verdien av dette er langt mer enn 10.000 kroner, så hvis du ikke tar Dynamique med en gang, kommer du til å angre. 

Den andre varianten er testbilen, 120 hk og 6-trinns automat som kun kommer i Dynamique nivået, og koster 252.000 kroner. 

Testbilen har i tillegg parkeringskamera, multimediasystem, designpakke og oransje interiør designpakke til 15.000 kroner ekstra. 
Totalprisen er dermed 267.000 kroner, men da har du mye utstyr samt et særdeles stilig visuelt uttrykk. 

Av konkurrenter er vel Nissan Juke den sterkeste kandidaten. 
Her kan du lese Dinsides test av Juke. 

Kort oppsummert må jeg dermed si at det er ingen logisk grunn til hvorfor ikke nordmenn skulle kjøpe denne bilen. 
Jeg garanterer at mange familier ville blitt svært glade i Captur, som både har egenart og er praktisk anlagt. 
