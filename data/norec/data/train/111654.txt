Spillanmeldelse:Fantastisk FIFA-fotball 

Høstens fotballkrig er endelig her, og EA leverer med «FIFA 10» det klart beste spillet i serien. 

Nå skriver vi oktober på kalenderen, og høsten er noe vi fotballfanatikere virkelig kan glede oss over. 
Ikke bare har fotballen sparket godt i gang på kontinentet, men det er også på tide med årets kamp mellom Electronic Arts og Konami om hvem som leverer det beste fotballspillet. 

Årets «FIFA» har fått en mengde oppdateringer fra forgjengeren. 
Blant annet har EA svart på presset fra sine fans om å komme med en verdig konkurrent til Pro Evolution Soccer sin «Master League modus». 
Svaret kommer i form av en solid oppdatering av «Manager Mode». 

Tidligere har manager modusen virket litt for enkel, og det var ikke vanskelig å trene opp og kjøpe spillere slik at man hadde et lag i verdensklasse etter første sesong. 
Dette har EA løst ved å fjerne manuell trening av spillere og ved å gi overgangsmarkedet en solid overhaling. 

Alle lagene har også blitt balansert, slik at de beste lagene i ligaen vil kjempe i toppen, mens de nyopprykkede og litt svakere lagene vil kjempe om å unngå nedrykk. 
Man unngår for eksempel at Tenerife kommer og vipper Barcelona av tronen i sin første sesong i La Liga. 

Som i tidligere utgaver kan man også spille cuper, ligaer og oppvisningskamper. 
Alle disse modusene er bunnsolide og vil gi deg mange timer med kos om du spiller alene eller sammen med andre. 

I et fotballspill er det derimot ikke antall moduser som betyr mest, men hvordan fotballen føles å spille. 
Det er her «FIFA 10» virkelig leverer varene. 
Jeg kan med hånden på hjertet si at jeg aldri før har spilt et fotballspill som føles så ekte og realistisk. 
Mye av dette takket være den største nyheten, 360 graders dribling. 

I tidligere utgaver kunne spillerne bare bevege seg og sentre i åtte forskjellige retninger når de hadde ballen i beina. 
I «FIFA 10» har EA innført noe de kaller for 360-graders dribling. 

Dette medfører at spillerne ikke lenger er begrenset til disse 8 retningene, men kan bevege seg helt fritt i den retningen du vil. 
Dette gjør at dribling og føring av ball blir som en lek, og har mye bedre flyt enn tidligere. 

Denne nyvinningen gir også rom for mer fysisk spill. 
Ballen sitter ikke lengre limt fast til spillerens støvel, og klarer du å komme deg inn i kroppen på ballføreren med en forsvarer som har bedre fysiske atributter, vil han mange ganger bruke styrken sin til å overvinne angriperen - eller bli sendt rett ut i pølsebua av farten og teknikken til ballføreren. 

Ingen av disse situasjonene er forhåndsbestemte, så man vil derfor aldri få et fasitsvar på hvordan det vil ende. 
Det er helt opp til deg hvordan du vil løse situasjonen. 

Spillermodellene har også fått en sårt trengt oppussing. 
Tidligere syntes jeg de så ut som sinte huleboere, nå er likeheten til sine virkelige ballkunstnere nesten fotorealistisk. 
Iallfall for de største ligaene. 
Dessverre er noen av animasjonene på spillere som løper uten ball litt vel komiske, så her er det rom for litt forbedring. 

«FIFA 10» er et enormt skritt i riktig retning fra «FIFA 09 som for meg til tider føltes for seigt og begrensende. 
Friheten man får av det nye 360 graders driblesystemet og en forbedret fysikkmotor er grunn nok til å oppgradere fra «FIFA 09». 

Dessverre er det noen få ting jeg skulle likt å sett forbedret. 
Jeg synes EA bommer helt med «Be A Pro Seasons» som blir alt for monoton og kjedelig i lengden. 
Her har de fortsatt mye å lære fra Konami sin «Become A Legend». 

Dette gjelder imidlertid bare offline-modusen, for i årets utgave kan man ta Proen sin ut på Internett og spille på lag med ni andre spillere, lage seg egne lag og konkurere mot lag bestående av andre virituelle proer. 
Dette er utrolig morsomt, men bare når man spiller på lag med andre som kan lagspill og offsideregelen. 

Forbedringene fra fjorårets utgave ser kanskje små ut på papiret, men er i praksis med på å gjøre dette til det beste fotballspillet jeg har spilt til dags dato. 
«FIFA 10» er et spill som alle med en liten interesse for fotball bør eie, uansett om du har «FIFA 09» stående i hylla eller om dette skal være ditt første fotballspill. 

Nå gjenstår det bare å se om Konami kan svare på tiltale. 

PS: 
«Live Seasons 2.0 er ikke blitt testet, siden oppdateringen ikke var tilgjengelig da anmeldelsen ble skrevet. 
Det er PS3- og 360-versjonen av spillet som er testet, men «FIFA 10» er også ute på alle andre spillplattformer i ulike versjoner. 

PPS: 
«Pro Evolution Soccer 2010» lanseres 23. oktober. 
