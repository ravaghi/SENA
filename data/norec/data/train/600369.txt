Hverdagsdrama med indre jordskjelv
i det ytre er dette en meget hverdagslig film om en gutt, rundt de 12, og hans atskillig større søster. 
De bor i et lite industristrøk i det fransktalende Sveits. 
De er meget små eksistenser, som lever i skyggelandet mellom lovlydighet og kriminalitet. 
De har ingen foreldre og bor i en liten blokkleilighet. 
Søsteren virker ute av stand til å ta virkelig hånd om sin lillebror. 
Han på sin side er i skisesongen meget aktivt og kløktig opptatt med å stjele fra rike skiturister som holder til "Der oppe". 
De to bor "Der nede". 
En heis er forbindelseslinjen mellom dal og fjell. 
Det poenget utmales både rent reelt og symbolsk: 
Fattig – rik. 
Passivitet – aktivitet. 
Apati – glede. 
Rus – livsutfoldelse. 
Og forholdet mellom bror og søster. 

I dette tette og nært fortalte dramaet skildres denne forhutlede tilværelsen til de to. 
Men under denne usle, dag-til-dag-tilværelsen skjer det en langsom forandring, gjennom indre jordskjelv, forårsaket av Sannheten. 
Det er alltid sannheten som skaper de store forandringene, ikke løgn, bløff, unnvikelser og tildekkinger. 
Hva Sannheten er og hva den innebærer, røpes ikke her. 
Men vi røper svært gjerne at dette er et originalt verk, med stor vilje til ærlighet, helt uten jålete manerer og frieri til publikum. 
En film, tross sin avdempethet, en vil huske lenge. 

Regissør Ursula Meier (hun har både fransk og sveitisk statsborgerskap) har tidligere laget "Home" i 2008, en film som har høstet mange godord. 
"Min søster" har allerede vunnet høyhengende priser. 
