Å nei ikke nå igjen!
Svart skjerm. 
Folk som helt sikkert er småforbrytere, jabber og kjatrer som Beavis & Butthead på kråketing. 
Her lukter det Tarantino-fis lang vei. 
Åpne et vindu. 

«The art of stealing» er et brasiliansk-portugisisk forsøk på å lage rå, moderne krimkomedie, og det lykkes omtrent som en flyndre i stavsprang. 

Filmen handler om to sjaskete små damegnissere som får Terence Hill og Bud Spencer til å se ut som metode-opplærte Shakespeare-tolkere. 
I et forsøk på noe jeg glemte nesten før jeg så filmen, opptrer de blant annet som tyrefektere, og de oppsøker konemishandlere i ørkenlys. 
Når den portugisiske regissøren Leonel Vieira filmer i bylys, ser det ut som en folkehøyskole-elevs tolkning av argentinsk åttitallsfilm, en slags feiring av bordellrødt og akvariegrønt som virker filmhistorisk stressende. 
Resten er bare dumt. 
Filmen er laget i Portugal. 
