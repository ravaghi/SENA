Drabantbyrock i toppklasse
Dette kanadiske bandet forlater her delvis sitt sakrale preg som satte den mektige og lunefulle stemningen på de første albumene, «Funeral» (2004) og «Neon Bible» (2007). 
To mesterverk, for øvrig. 
Det låter bra også denne gangen. 
Litt annerledes, men du finner fortsatt storslagen og mektig rock hos Arcade Fire som gjør dem til et av verdens mest spennende og beste rockeband i verden akkurat nå. 

Noen av oss har sett og hørt dem to ganger under Hovefestivalen. 
Det var en stor opplevelse begge ganger. 
Ikke bare fordi de lar instrumentene rullere medlemmene mellom, men fordi de også har en stil og innlevelse som fenger og fanger. 
Paret Win Butler og Regine Chassagne brenner. 
Og det bobler og koker i bandet rundt dem. 

«The suburbs» er på mange måter et konseptalbum om hvordan det er å bo i drabantbyer, for eksempel i Montreal der Arcade Fire har sine røtter. 
Her er rolige låter i en dempet og sfærisk atmosfære, slik som på «Suburban war». 
I den andre enden finner vi den punkete og offensive «Month of May». 
Dette lange albumet har appell hele veien, men det tar likevel noen runder for hele pakken sitter. 
Jo da, Arcade Fire er fortsatt å regne med. 
Blant verdens beste rockeband. 
