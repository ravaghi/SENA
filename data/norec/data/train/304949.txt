Breiale metalsvensker inviterer til mer skrik og skrål
Men tar ikke steget opp som vi hadde forventet. 

ALBUM: 
Svenske Amon Amarths forrige album «Twilight of the Thunder God» var en breial oppvisning i muskuløs og episk heavy death metal med bredt nedslagsfelt og melodier som sporenstreks parkerte seg i pannebrasken. 

Nyplata lener seg på mye av de samme grepene, men er noe mer omstendelig i arrangementene og derfor ikke like umiddelbar. 

Om man skal brekke den opp, mangler den også et par enkeltlåter som løser opp dynamisk og tempomessig. 
Men for all del, det er mye metal som er lett å like her. 
«Shape Shifter» og «We Shall Destroy» byr på lekre gitararrangementer og et heftig driv og vil nok alle påkalle hyttede knyttenever og mye velberettiget skrik og skrål i konsertsammenheng. 

Med andre ord, «Deceiver of the Gods» er en trygg og nødvendig anskaffelse for den etablerte fanskaren, men kanskje ikke det skrittet opp forgjengeren bar bud om. 
