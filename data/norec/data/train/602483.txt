Aktuelt om norsk kulturarv
Som et apropos til diskusjonen om norske verdier og norsk kultur i valgkampen, kommer denne boka med en saklig utredning om det samme. 

Hva er norske verdier og hva består den norske kulturarven i? 
Dette er spørsmål som er høyaktuelle i valgkampen og i den offentlige debatten. 
Om dette skriver professor emerita dr. phil. 
Else Marie Halvorsen i en fagbok beregnet for studenter. 
Forfatteren er nå bosatt i Kristiansand etter at hun i en årrekke har arbeidet ved lærerutdanningen på Notodden. 
Hun oppsummerer 50 års engasjement for verdiopplæring i norsk skole, og tillater seg, heldigvis, å komme med noen personlige betraktninger. 
Ellers er fremstillingen saklig og akademisk velfundert, og kommer derfor ikke under kategorien «folkelesning». 

Likevel finner jeg, som ikke-fagperson på pedagogikkens og skoleutviklingens område, boka leseverdig og interessant, og svært viktig. 
Mens politikere diskuterer brunost og hijab, kors og kvikklunsj, nistepakke og Grieg – så kommer Else Marie Halvorsen her med både en historisk gjennomgang, en oppklarende diskusjon og ikke minst noen tydelige anbefalinger når det gjelder vei og verdivalg i skolen i årene som kommer. 

«Mitt ideal er at lærere og vi alle ikke skal ha ett kulturbegrep, enten vi nå ser på kultur som noe vi har, eller noe vi er, men det dobbelte kulturbegrep, der begge kulturformer hører med og behandles forskjellig. 
Vi trenger en «har»- kultur som vi kan vurdere, der bare det beste er godt nok, men vi trenger også en beskrivelse av vår hverdagsverden eller livsverden, som vi aldeles ikke skal vurdere, men beskrive», heter det, og her inkluderes også den kultur innvandrere har med seg. 

Forfatteren er klar på at lærere i skolen må sette seg inn i kulturen den enkelte elev representerer, uansett bakgrunn. 
Samtidig er hun tydelig på at skolen må stå for å formidle en kulturarv og at det er elevenes rett å bli kjent med denne. 
«Først når de kjenner den, vil de kunne vite hva som synes verdt å ta vare på, hva som bare må forkastes, og hva som kan fornyes». 
