Humreverdig
Knight and Day er en tøvete frisk bris av en film. 

ACTIONKOMEDIE «KNIGHT AND DAY». 
USA. 
15 år. 
En gammeldags, stjernedrevet og dum actionkomedie i sommervarmen? 
Ja, takk. 
Faktisk. 
REGI: 
James Mangold. 
MED: 
Tom Cruise, Cameron Diaz, Maggie Grace, Paul Dano. 

Om sommeren, med våre vanligvis så sylskarpe kritiske sanser kokende i sol og varme, er alt vi vil ha på kino behagelig temperatur og noe tøys fra Amerika. 
Sommeren 2010 har Hollywood hatt store problemer med å forsyne oss med selv dét. 

Derfor, og egentlig bare derfor, føles den nye filmen til den nokså allsidige (har han en Ang Lee i magen?) James Mangold som en aldri så liten frisk bris i heten. 
Enda den egentlig bare er noe gammeldags tøv. 

En ung oppfinner, spilt av den solid tufsete utseende Paul Dano, har funnet opp «den første evigvarende energikilden siden solen». 
Mange ønsker å slå kloa i den lille dingsebomsen, som idet filmen begynner er i Roy Millers (Cruise) besittelse. 
Miller dunker borti June (Diaz) på en flyplass. 
Ikke så uaktsomt som vi først blir lurt til å tro. 

Deretter er de to dømt til å oppleve eventyr, skyte et uttall slemminger, utveksle vittigheter og forelske seg i løpet av de påfølgende 100 minuttene. 

Høres ut som en litt gammeldags «actionrulle» fra tiden før dataanimasjon og filmatiseringer av gamle tegne- og TV-serier tok over verden? 
Slik føles det også. 

«Knight And Day» minner ofte om en James Bond-film fra den toskete Roger Moore-æraen: 
Biljakter, snikmordere på toget, jomfruer i nød, hopping fra kontinent til kontinent, flukt over hustak, billig vitsing og spanske våpenselgerslemminger som snakker akkurat like gebrokkent som Bond-nemesisene gjorde «back in the day». 
Diaz og Cruise sparrer godlynt, som i en gammel Hitchcock-film. 

Manuset er breddfullt av hull og mangler. 
Men - pah! 
Det er jo, som nevnt, sommer. 

Diaz er på sitt mest vinnende i denne filmen, og Cruise flasher møkkaspisersmilet stup i ett, tilbake der vi husker ham fra 1980-tallet: 
Som den oppmerksomhetssyke og forfengelige lille sleipingen vi elsket å hate, men som alltid var filmstjerne. 

Noe ordentlig sprøyt, er det. 
Vi tar, inntil videre (nærmere bestemt inntil premieren på den heftig imøtesette «Inception» neste uke), til takke med det. 

PS! 
Visste du at... Adam Sandler, Chris Tucker og Gerard Butler alle var i kikkerten til rollen som Roy Miller i «Knight And Day»? 
Tom Cruise tok til slutt rollen for mindre penger enn han vanligvis får, mot prosenter av inntektene. 
Cruise og Diaz spilte også mot hverandre i «Vanilla Sky» (2010). 

MORTEN STÅLE NILSEN 
