Olympus E-PL1
Lite. 
Veldig lite. 

Det skal bli spennende å se hvor systemkameraene tar veien i årene som kommer. 
Både Panasonic og Olympus har lansert kameraer basert på Micro FourThirds-teknologien der speilet er fjernet, som resulterer i vesentlig mindre kamerahus (Panasonic Lumix 
DMC-GF1 er foreløpig minst). 
I tillegg har både Samsung og Sony annonsert at de vil følge opp med små systemkameraer i år, så får vi se om salget vil tvinge Canon og Nikon til å komme etter. 

Det har unektelig noe for seg også, for det er langt mer behagelig å henge en PEN over skulderen eller dytte den ned i lomma på sekken enn det er med et speilreflekskamera med normale proporsjoner. 

Vi har tidligere både lekt oss og testet det første PEN-kameraet, E-P1. 
E-PL1 (altså dagens testmodell) er en noe enklere modell enn det første PEN-kameraet, som i etterkant også har fått en storebror i E-P2. 

Lillebror til tross 
- E-PL1 har i hvert fall fått blitsen vi savnet på E-P1. 
Her er de tekniske spesifikasjonene: 

Konstruksjon 

Den lille størrelsen er åpenbart Olympus' sterkeste argument, og på tross av den kompakte utformingen, oppleves allikevel ikke kameraet som noe mindre greit å betjene enn de større kameraene i denne testen. 
Grepet er riktignok lite, men siden PEN-kameraet holdes som et lommekamera går dette faktisk helt fint. 

I forhold til E-P1 føles kameraet litt mindre robust, og plastfaktoren er noe høyere. 
Dette reflekteres også av vekten, som er 20 gram mindre på tross av at volumet er 14% større. 

Som nevnt innledningsvis har E-PL1 fått en innebygd blits, som aktiverer ved at du skyver på en bryter bak på kameraet. 
Da spretter blitsen opp, noe den ikke gjør automatisk selv om kameraet står på automatikk. 
Det synes vi for så vidt er helt greit, men Olympus kunne med fordel også ha brukt blitsen som hjelpelampe til autofokusen, noe vi kommer tilbake til i avsnittet om ytelse. 

Skjermen er en 2,7" HyperCrystal LCD-skjerm, som har antirefleksivt belegg og som definitivt gir minst refleksjon av de fem kameraene. 
Under testingen har vi vært mye utendørs i sterkt sollys kombinert med snø, og da har vi savnet større lysstyrke fra skjermen, for med tanke på innsynsvinkel er det ingen av kameraene som utmerker seg. 
Olympus E-PL1 har tross alt ingen optisk søker, og under værforhold av denne typen opplevde vi at det var vanskeligere å komponere bildet enn når kameraet har optisk søker. 
Det skal nevnes at Olympus også har en elektronisk søker som kan kobles på dette kameraet, men denne koster et par tusenlapper ekstra. 

Knappeutvalget ellers er greit nok. 
Det vi savner mest er et innstillingshjul slik at det går kjapt å endre blenderåpning, lukkertid o.l. (man må bruke piltaster), noe som finnes både på E-P1 og E-P2. 
Kjekt er det imidlertid at kameraet har en dedikert knapp som starter filmopptak. 
E-PL1 har også bildestabilisator på bildebrikken, som dog er oppgitt å være mindre effektiv enn de du finner på E-P1 og E-P2 (3 trinn vs 4). 

Kit-objektivet fremstår som solid, og kan i tillegg gjøres ekstra kompakt når kameraet ikke brukes. 

Brukervennlighet 

Nødvendigvis gjør du alt på LCD-skjermen på Olympus-kameraet, og kameraet har derfor mer til felles med kompaktkameraene hva betjening angår. 
I automodus er brukervennligheten satt i høysetet, og trykker du på OK-knappen (som viser menyen på høyre side i bildet), får du opp noen valg som forklarer konsepter som blenderåpning, lukkertid og eksponeringskompensasjon på en mer lettfattelig måte. 

I tillegg kan E-PL1 vise direkte på LCD-skjermen hva som vil skje med bildet når du f.eks. vil overeksponere, bytte hvitbalanse eller endrer blenderåpningen. 
Olympus har også valgt å bake inn noen fototips i kameraet, der du får noen tips relaterte til komponering, fotografering av barn etc. 

Den mer avanserte brukeren, som vil stille hvitbalanse, ISO, blenderåpning etc. 
må tilsynelatende trykke veldig mye for å endre på innstillingene, men Olympus' Super Control Panel gjør jobben vesentlig lettere. 
Dog er det svært godt skjult - først må du inn i innstillinger-menyen for å aktivere den avanserte menyen, og deretter bla deg ett nivå ned i den avanserte menyen, bla til side 2, et nytt nivå ned, enda ett nivå ned og så sørge for at valget SCP er satt på i ønsket modus. 
Da er kontrollpanelet tilgjengelig ved å trykke OK og deretter info, og det er over vår fatteevne at ikke dette er aktivert som standard, siden det gjør kameraet langt bedre å bruke. 

Menyene er strukturerte i vertikale faner, men den avanserte menyen må som sagt aktiveres før den blir synlig, noe vi finner litt snodig; spesielt i P/S/A/M-modiene. 
Det brukes svært mange uvante forkortelser i menyene (spesielt i norsk språkdrakt), og vi savner derfor en innebygd hjelpefunksjon slik Nikon D3000 har. 

Olympus skal ha ros for en svært lettvint måte å sette manuell hvitbalanse på. 
Legger du denne på den programmerbare funksjonsknappen, kan du bare holde den inne, ta bilde av en fargenøytral flate (hvit/grå) og dermed få satt hvitbalansen. 
Knappen kan for øvrig programmeres til andre ting som eksponeringslås, aktivere RAW, my mode (der du kan lage et oppsett med dine innstillinger), manuell fokus m.fl., men ikke sette ISO-verdi, for eksempel. 

Funksjoner 

Det er veldig mye å stille på i menyene på Olympus PEN E-PL1, og skal du få fullt utbytte av kameraet må du nok bruke noen timer på å lese manualen. 
Den avanserte menyen har ikke mindre enn 10 underfaner (det er ikke en gang plass til underfanene på én side), og de har til sammen 60 valg. 

Verdt å sette pris på at de seks innebygde kunstfilterne, som man kan ha det mye moro med. 
Eksempler er kornet film (gir en litt røff sort/hvitt-fremstilling av bildet), diorama (miniatyreffekt), popkunst (fargementing deluxe) og nøkkelhull, som lager overdreven vignettering i bildene. 
Tar du bilder i RAW+JPEG vil RAW-bildet beholdes urørt, mens JPEG-bildet kan påføres kunsteffekten. 
Filterne kan også brukes når du filmer, men bildeoppfriskningsraten senkes dramatisk på enkelte av filterne (2-3 pr sekund). 

Som nevnt kan du forhåndsvise endringer i hvitbalanse, ekponeringskompensasjon, endring av blenderåpning etc. direkte på skjermen før du tar bildet, og det er også mulig å få et 14x forstørret bilde som assistanse når du fokuserer manuelt. 
Ved avspilling kan du vise 100 bilder på skjermen samtidig og vise en kalender for kjapt å bla til dagen du ønsker å se bilder fra. 

For mer avanserte brukere kan bracketing gjøres både med tanke på eksponering, hvitbalanse, ISO og med blits. 
E-PL1 kan også styre eksterne blitser trådløst 

Olympus PEN E-PL1 har også mulighet for HD-videoopptak, 720p der du også kan stille eksponeringen mens du filmer. 
Autofokusen fungerer også mens du filmer, men bråker slik at det høres godt på filmen. 

Ytelse 

Når det gjelder fokusytelse er E-PL1 noe tregere enn de andre kameraene i denne testen og bruker brått et halvsekund på fokusering og enda litt mer i dårlig lys. 
Den konstrastbaserte fokusen er også mer kresen på, nettopp, kontrast, og i svak belysning sliter kameraet noen ganger med å feste fokus på gjenstander med små fargevariasjoner i forhold til omgivelsene, eller hvis ting er i bevegelse. 

E-PL1 har også den svakeste batterilevetiden i denne gruppen, som er forståelig siden all bildekomponering skjer på en LCD-skjerm i stedet for i en optisk søker. 
Den er oppgitt til 290 bilder etter CIPA-standarden. 

Oppstartstiden er på snaue halvannet sekund, altså tregest, men neppe noe irritasjonsmoment. 
På 10-sekunderstesten vår klokker E-PL1 inn 22 bilder. 
Hastigheten holder seg på rundt 3 i sekundet de første 14-15 bildene (testet med Sandisk Extreme III-minnekort), for deretter å avta. 

Bildekvalitet 

På tross av at Olympus-kameraet har en noe mindre bildebrikke enn de andre, presterer E-PL1 godt i de fotografiske testene. 
Spesielt vil vi trekke frem det gode kit-objektivet som følger med i pakken, som har god skarphet; også ut mot kantene der flere av de andre kameraene viser uskarphet. 

Støyen på høye ISO-verdier er synlig, men Olympus bevarer til gjengjeld mye av detaljene i bildet og fremstår som det nest beste kameraet med tanke på bilder tatt med høy følsomhet, etter Pentax, som virkelig har fått dreisen på dette aspektet. 

Med tanke på dynamikk har den lille brikken litt mer problemer, der kameraet mister detaljer både i skyggepartiene og i de lyse partiene. 
PEN E-PL1 har en tendens til å undereksponere bildene noe, som for så vidt i de fleste tilfeller er bedre enn det motsatte, men som også kan bli uheldig, som du ser på bildet til høyre. 

Den automatiske hvitbalansen gir også et markant gulstikk i glødelampelys (som du sikkert har hjemme i stua), så her anbefales det å justere hvitbalansen til lysforholdene. 

Videokvalitet 

Olympus PEN E-PL1 er ett av to kameraer i denne testen som kan foreta videoopptak (Pentax K-x er det andre), og dette skjer med 720p HD-oppløsning med 30 bilder pr sekund. 

Det er ingen tvil om at bildekvaliteten fra PEN E-PL1 har færre detaljer enn hva tilfellet er for Pentax-kameraet, men til gjengjeld kan du bruke autofokusen mens du filmer. 
Denne gir dog noe sjenerende støy i opptaket. 

Bitraten på videoopptakene ligger på drøye 4MB/s. 
Under kan du se en eksempelvideo av video tatt med kameraet: 

Konklusjon 

Det er vanskelig å anmelde kameraer basert på Micro FourThirds-standarden uten å være en smule subjektive - størrelsesaspektet er nemlig såpass relevant her at det nødvendigvis må telle med i totalkarakteren. 
PEN-kameraet er bittelite sammenlignet med de andre, men har allikevel meget god bildekvalitet som du ikke vil være i nærheten av å oppnå med et kompaktkamera, og nettopp det er noe av det vi setter mest pris på ved denne kameraserien fra Olympus. 

På tross av den lille størrelsen, fremstår PEN E-PL1 som ett av de to mest avanserte kameraene i denne gruppen, med finesser som styring av trådløs blits, et hav av innstillinger og funksjoner og også funksjonalitet myntet på nybegynneren. 

Vi skulle helst ha sett at autofokusen var noe raskere, og i sterkt sollys savner vi den optiske søkeren, men det er ingen tvil om at Olympus PEN E-PL1 er et meget godt og lite kamera, og vi gir derfor også "anbefalt produkt"-utmerkelsen til Olympus i denne runden. 
