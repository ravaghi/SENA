Kulhetens førstedame
The Pretenders, Norwegian Wood 09 

Chrissie Hynde og co beviste at de fremdeles fortjener livets rett i Frognerbadet. 

Med sitt niende studioalbum i bagen sto Chrissie Hynde med sitt revitaliserte Pretenders på scenen i Frognerbadet lørdag ettermiddag. 
Mange av de om lag 5000 solslukende festivalgjengerne tok umiddelbart Hynde på ordet og trakk langsomt mot scenen. 
Pretenders er på ingen måte hverdagskost i Oslo, her har bookerne definitivt gjort et godt valg. 
Bandet har opplevd drama i form av krangler og dødsfall siden de brakdebuterte i 1980 og fikk musikkjournalister til å gå i spinn med runkeklut og superlativer, mest på grunn av Hyndes uomtvistelige crazysexycool-takter. 

Idag består Pretenders av blant andre Eric Heywood fra Son Volt/Jayhawks på pedal steel, i tillegg til det sedvanlige gitar-bass-trommer. 
Sistnevnte element trakteres trygt av den eneste som har vært med siden start, sølvreven Martin Chambers. 
Han er for anledningen plassert bak et bølgeformet plexiglass, kanskje inspirert av den amerikanske valgkampen? 
Uansett, det er enkelt og lekkert. 
Pretenders sparker i gang med det rootsinspirerte materialet fra fjorårets "Break Up The Concrete" og gjør oss raskt oppmerksom på gitarist James Walbournes ferdigheter. 
Det låter rooty og lekent, og lyden er gjennomgående av det - i festivalsammenheng - sjeldent gode slaget. 

Med "Don't Cut Your Hair" frir Hynde subtilt til gutta i parken, før hun hyller de avdøde medlemmene og serverer gamle perler som "Back On The Chain Gang". 
Sakte men sikkert løftes stadig flere hender i sommerværet. 
Hynde balanserer perfekt i grenseland mellom girlgroup vokalist og punkrocker, og minner oss umiddelbart om hvorfor hun har klart å holde det gående gjennom tre tiår. 
Hun spiller gitar, danser tilbakelent og synger med en stemme som på ingen måte bærer preg av sine 57 år. 
Klassikere som "Don't Get Me Wrong" fremføres riktignok mer trygt enn gira, men det rokker aldri ved følelsen av å overvære en bunnsolid konsert. 
Gåsehuden melder seg før avlsutning, når den glitrende balladen "I'll Stand By You" fyller parkens hjerter med pur kjærlighet og sommerlykke. 

Flere bilder fra konserten: 
