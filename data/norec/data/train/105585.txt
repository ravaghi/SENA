The Brigade - «Dead Man's Gold»
(CCAP / Bonnier Amigo) 

Rock noir fra Stavanger. 

Stonefish Brigade er nå bare The Brigade, har hyret inn sjefs-Kaizer Janove Ottesen som produsent, tatt platetittelen fra en obskur westernfilm fra 1948 og borer seg dypt ned i et dystermørkt rocklandskap vi kjenner godt her hjemme fra før. 

For amerikansk ørkenestetikk i et røft tekstunivers mellom døden og kjærligheten er vi av en eller annen grunn flinke på i Norge: 
Madrugada (Morten Fiskå har et ørlite Høyem-kompleks...), Emmerhoff & The Melancholy Babies og ikke minst bysbarna i Helldorado (så spiller da også Dag Vagle både der og i The Brigade). 

Med alle disse klare parallellene kan The Brigade altså ikke kalles originale, men «Dead Man's Gold» er tidvis feiende flott utført og dermed lov å nyte. 
Som en god bourbon i halvmørket på et slitent hotellrom. 

BESTE LÅT: 
«Change Your Mind» 
