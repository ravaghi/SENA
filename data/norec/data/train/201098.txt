Rimelig Skoda Yeti testet
De fleste som kjøper en folke-SUV ender fort opp med å betale rundt 400.000 kroner. 
Vår testbil koster 286.000 kroner. 
Men duger den? 

SUV koster penger i Norge. 
Firehjulsdrift og ikke helt gunstige avgiftstall sørger for det. 
Svært mange av de helt vanlige folke-SUVene som Toyota Rav4, Volkswagen Tiguan og Mitsubishi Outlander kan derfor fort runde 400.000 kroner før de er klare for veien. 

Billig-versjon 

Skoda Yeti kan også fort komme opp i disse summene dersom du velger noen av de dyrere motorene og utstyrsspesifikasjonene. 
Men Skoda har i likhet med eksempelvis Nissan gjort noe lurt. 
De tilbyr sine biler også i noen langt rimeligere versjoner. 

Forhjulsdrift 

Hva er det så Skoda har gjort for å få Yeti under 300.000 kroner? 
Puttet inn en ubrukelig motor og ribbet den for alt utstyr? 
Nei, vår testbil hadde både en moderne dieselmotor og et kurant utstyrsnivå. 
Men effekten ligger på forholdsvis beskjedne 110 hestekrefter. 
Det betyr betraktelig redusert pris i forhold til de om lag 140 hestene som folke-SUVene nå gjerne ligger på. 
I tillegg har man sløyfet firehjulsdriften. 
Der forsvinner det også drøyt 40.000 kroner. 

Resultatet er en bil som ser ut som en vanlig SUV, men som kun trekker på forhjulene. 
Mange blir kanskje skeptiske av dette, og det har vi en viss forståelse for. 
Høye biler med mye luft under karosseriet skal liksom ta seg litt bedre frem. 

Greit med utstyr 

Når det gjelder utstyrsnivå var vår testbil en såkalt Ambition-utgave. 
Det betyr greit med utstyr, men ingen overdådighet. 
De viktigste tingene som følger med Ambition er aluminiumsfelger, tosoners klimaanlegg, midtarmlene foran med kjøling og mulighet for lydtilkobling, bakkestartassistent, kjørecomputer og skinn på ratt, girspak og håndbrekk. 
Alt i alt er det ganske lite vi i grunn savner i denne listen. 
I enkleste utstyrsversjon begynner denne motoriseringen på lave 261.000 kroner. 

Bakkeklaring 

Prisen er en ting, men hvordan oppleves så denne på veien? 
Det første mange kanskje tenker på er fraværet av firehjulstrekk i en bil som dette. 
Og ja, det er til tider litt kjedelig. 
Fremkommeligheten er stort sett som i en hvilken som helst forhjulstrekker på glatta. 
Men den høye bakkeklaringen er likevel til hjelp i mange situasjoner og gjør at bilen tåler litt røffere behandling på dårligere veier, eller i byen for den saks skyld. 

Lavere forbruk og utslipp 

På den positive siden kan man jo notere at forbruket blir lavere med tohjulsdrift. 
0,54 liter og 140 gram CO2 er godkjent for en bil som dette. 
Med firehjulsdrift blir tallene 0,61 liter og 159 gram. 
Vekten reduseres også og det gir bedre ytelser. 
0-100 går på 11,6 sekunder mot firehjulstrekkerens 12,2. 

Fin motor 

I praksis er ytelsene fra den forholdsvis nye 2,0-literen mer enn gode nok. 
De fleste ville nok å ha tippet at denne bilen har mer enn 110 hestekrefter og vi opplevde å ha et kraftoverskudd i de fleste normale situasjoner. 
250 newtonmeter er tilgjengelig helt fra 1.500 omdreininger og motoren er i det hele tatt preget av et bredt arbeidsregister. 
Bunndraget er betydelig bedre enn i Volkswagen-konsernets andre motor i denne ytelsesklassen, 1.6 TDI med 105 hester. 
2,0-literen drar ganske bra helt fra 1.000 omdreininger, mens 1,6-literen helst bør ha 1.300 omdreininger. 

Firehjulsdrift koster 

Med utgangspunkt i de ytelsene denne bilen har, vil vi anta at motoren uten problemer håndterer firehjulsdrift. 
Saken blir kanskje mer av en økonomisk karakter ettersom pristillegget altså er om lag 42.000 kroner, i tillegg til et høyere forbruk. 
Noe vil du nok riktignok få igjen ved et eventuelt videresalg. 

Girkassen har for øvrig fem trinn. 
Vi kunne som alltid ønsket oss seks trinn, men stegingen er godt tilpasset norske fartsgrenser og femtegiret er høyt nok til at motorveikjøring ikke blir slitsomt. 
Det bidrar for øvrig det generelt lave støynivået også til. 

Gode kjøreegenskaper 

Kjøreegenskapene i Yeti er overbevisende. 
SUVene nærmer seg stadig sine lavere søsken på området, og selv om man fortsatt kjenner hva slags bil man kjører, er det ikke sikkert at alle synes det er så veldig negativt. 
Fjæringskomforten er rimelig god og den ekstra fjæringsveien er til hjelp der hvor hull og humper dominerer veibanen. 
Samtidig er karosserikontrollen forholdsvis god. 
Visst er det mer bevegelse enn i en litt lavere stasjonsvogn, men du skal kjøre rimelig hardt i svingene før du merker det. 

For de som virkelig er opptatt av kjøreegenskaper, vil det også være merkbart at Yeti opptrer noe mer understyrt enn eksempelvis Octavia. 
Den kneler mer over ytre forhjul når den presses hardt. 
Men for å være en SUV er dette bra. 
Forskjellen til de lavere søsknene Octavia og Superb i kjøreegenskaper og kjøreglede er mindre enn man skulle tro. 

God plassutnyttelse 

Innvendig er Yeti også en positiv overraskelse. 
Selv om den bare måler 422 centimeter i lengden, er det ganske godt med plass. 
Kupeen er luftig og det er uproblematisk å sitte fire voksne her. 
Baksetene kan justeres individuelt både i lengden og når det gjelder ryggvinkelen. 
Seteryggen i midten kan legges ned og omgjøres til et armlene med koppholdere dersom du har utstyrsnivå Ambition eller høyere. 
Bagasjerommet er også dypt og høyt. 
Den loddrette bakluka gjør at mye kan lastes i høyden. 
Volumet varierer mellom 416 og 510 liter, avhengig av posisjonen på baksetet. 

Førermiljøet er preget av gode justeringsmuligheter og et godt kvalitetsinntrykk. 
Materialvalg og design står ikke tilbake for noe i folke-SUV-klassen. 

Konkurransedyktig 

Yeti kommer gunstig ut i forhold til konkurrentene, ikke minst prismessig. 
Der ligger den en del lavere enn de fleste folke-SUVer hvis man ser på sammenlignbare utgaver. 
Noe av dette skyldes nok at den er litt mindre. 
Samtidig har den ikke dårligere plass enn mange av de mer kompakte konkurrentene. 
Øvrige egenskaper står seg også meget godt i klassen. 

Qashqai og 3008 

Ser vi konkret på denne utgaven med forhjulsdrift, er det Nissan Qashqai 1.5 dCI som er nærmeste konkurrent. 
Den ligger omtrent 18.000 kroner lavere i pris dersom vi sammenligner versjonen som ligner mest utstyrsmessig. 
Men Yeti har da en noe sterkere motor. 
Og selv om Qashqai faktisk er litt lengre, hadde vi nok valgt Yeti dersom vi skulle laste mest mulig inn i bilen. 
Qashqai kommer også i en forlenget utgave med to ekstraseter helt bakerst, men denne er noe dyrere. 

Også Peugeot 3008 1.6 HDi må nevnes. 
Den koster fra 280.000 kroner med et litt lavere utstyrsnivå enn vår testbil har. 
Dette er også en meget god bil, men SUV-preget er tonet ned i 3008. 
Fleksibiliteten er ikke like god som i Yeti. 

Konklusjon 

Det blir et svært jevnt løp i denne klassen, ikke minst nå som Qashqai har blitt oppgradert. 
I forhold til Qashqai holder vi likevel en ørliten liten knapp på Yeti grunnet motor, kjøreegenskaper, kvalitetsfølelse og fleksibilitet i interiøret. 
Peugeot 3008 er et godt alternativ for de som ikke så opptatt av den ekstra bakkeklaringen og SUV-preget i Yeti. 
Alt i alt fremstår denne rimelige utgaven av Yeti som meget attraktiv og en bil som står fint på egne bein. 
Du bør tenke deg godt om hvorvidt du virkelig trenger firehjulsdrift og eventuelt større motor. 
På den andre siden kan det jo hevdes at dersom du er fornøyd med forhjulsdrift, er bror Skoda Octavia også et godt og enda rimeligere alternativ… 
