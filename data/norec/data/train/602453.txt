Stjernene redder filmen
Ryan Reynolds, Samuel L. Jackson, Salma Hayek og Gary Oldman i en og samme actionkomedie, burde jo bli bra. 

Dessverre er filmen full av dårlige klisjeer, og halvparten av tiden oppleves den som veldig amatørmessig. 

For det første er manuset verken nyskapende eller originalt. 
Det er manusforfatter Tom O’Connors andre manus, og han hadde ikke noe videre suksess med sitt første manus til filmen «Fire with Fire» (2012) heller. 

I «The Hitman’s Bodyguard» må en av verdens beste livvakter (Ryan Reynolds) passe på en av verdens beste leiemordere (Samuel L. Jackson), som for øvrig har prøvd å drepe ham en rekke ganger. 
Leiemorderen skal nemlig vitne mot en grusom diktator (Gary Oldman). 

Scenene mellom Reynolds og Jackson trekker opp med deres ekstremt ulike personligheter som skaper en spennende dynamikk, og morsomme øyeblikk. 

Det er også disse scenene som fremstår som profesjonelle, mens resten er mer som en dårlig B-film. 
Regissør Patrick Hughes har kun tre filmer under beltet fra før med varierende kvalitet, men han har definitivt potensial og byr på en rekke kreative actionsekvenser som også bidrar til å øke underholdningsverdien. 

For actionfans er den absolutt severdig, men uten filmens stjerner hadde den nok gått rett på video. 
