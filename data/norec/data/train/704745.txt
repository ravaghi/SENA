3D-triumf fra Nintendo
Du og du, at en skulle få oppleve noe slikt! 
Nintendo 3DS er et deilig møte, og dette er nok er den beste håndholdte spillmaskinen du kan få tak i nå. 

Så hvordan er de tredimensjonale effektene? 
Vel, potensialet er der absolutt, men det varierer kraftig hvor godt de ulike spillene utnytter dette potensialet. 
Det er ikke maskinens feil. 

På det beste er 3D-effektene strålende, når du tar i betraktning at du slipper å sitte med sånne bril-ler som får deg til å se ut som Mistah Luvah Luvah. 
Søte hunder blir ekstra livfulle og endimensjonale flyspill får to ekstra dimensjoner. 

Nå kan det ta noen minutter å bli vant med all denne tredimensjonaliteten, forresten. 
Jeg kan ikke garantere at du går fri for skallebank til å begynne med, men du kan justere graden av 3D til et behagelig nivå, og gir du opp, kan du spille i 2D isteden. 
Men du bør virkelig ikke gi opp, med mindre du øynene dine står i fare for å ramle ut, eller du kjenner ufrivillige krampetrekninger eller noe sånt. 

Du kan selvsagt også spille dine gamle spill for andre DS-varianter på denne, med noen unntak og modifiseringer. 
Lyden er dessuten ganske imponerende til å komme fra en sånn småtass. 

Nintendo 3DS er svært intuitiv å finne frem i. 
Det er behagelig enkelt å koble seg på nettet. 
Å laste ned din egen Mii, eller spillfigur, fra Nintendo Wii er heller ikke noe problem. 
Du kan lage en ny her, eller utveksle med andre spillere du tilfeldigvis møter på gata. 

Snart vil det bli mulig å surfe på nettet med den også, og det finnes en tjeneste for å utveksle informasjon med folk på vennelisten din. 
Så klart kan du spille flerspiller med andre her. 

Kameraet er ikke noe særlig, heller ikke de såkalte 3D-bildene du kan ta. 
Men det skal vel bare brukes til ulike effekter likevel, ikke til å forevige noens bryllup eller en sommerferie. 
Jeg er ikke sikker på om to-tre timers varighet på batteriet er nok heller. 
Kanskje. 

Er den verdt 2000 kro¬ner? 
Ikke nødvendigvis, om det får barn eller kjæledyr til å sulte fordi du ikke har penger til mat. 
Men om det bare betyr at du selv må spise makaroni den nærmeste måneden, er det så absolutt verdt å se deg om etter bukser i en størrelse mindre. 
