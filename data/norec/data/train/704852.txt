God maskin, men altfor dyr
Playstation 3 er den teknisk beste tv-spillkonsollen, men koster like mye som en Xbox 360 og en Wii til sammen. 

Alt er veldig bra med Sonys nye Playstation 3, unntatt prisen. 
6000 kroner er en grusom utsalgspris, og da hjelper det ikke at maskinen også er Blu Ray-DVD-spiller. 
De færreste kjøper PS3 for å se film — de kjøper den for å spille tv-spill. 

Farten, oppdateringen, grafikken er imponerende på PS3. 
Den er i tillegg et realt mediesenter som du kan surfe på nettet med, vise feriebildene på og legge inn musikk og hjemmevideo på. 

Det er grensesnittet fra mini-playstationen PSP som er ført over i det store tv-formatet, og det fungerer svært godt - ikke minst fordi maskinen er utstyrt med en harddisk på 60 gb. 

BEST: 
Sony ruller ut alle kanonene med denne playstationutgaven. 
Den er et imponerende stykke tv-spillkonsoll og overgår helt klart både Nintendos Wii og Microsofts Xbox. 
Men den koster det hvite ut av øyet på deg, og det blir ikke bedre av at du må ha en high definition-tv på minimum 1080p for å få utbytte av den vidunderlige teknikken. 

Jeg har en ganske vanlig tv, likevel er PS3-kvalitetene påtakelige. 
Grafikken er sylkvass, alt er enda raskere og raskere enn det raskeste og aller raskesteste var før. 
Maskinen er rett og slett en fryd å bruke. 

INNHOLD: 
Men ingen tv-spillkonsoll er bedre enn spillene som leveres til den. 
Derfor gjenstår det å se om innholdsleverandørene i spillindustrien makter å skape spill som tar i bruk PS3s unike egenskaper. 
Disse spillene er egentlig ikke kommet ennå. 

Jeg har testet Playstation 3 med bilspillene Ridge Racer7 og Motorstorm, actionspillet Genji og PS2-spillet Uefa Champions League. 

For å ta det siste først: 
PS3 spiller PS2-spill, men det rykker og napper litt, og grafikken er ikke like imponerende. 

Bilspillene er ekstremt raske og krever tallknuseri på høyt nivå for å kjøre kjappe oppdatering på det grafiske nivået vi her har med å gjøre. 
Den jobben greier PS3 kjempefint. 

Genji er et erkejapansk actionspill med utgangspunkt i tidligere tiders myter. 
Grafikken er slående vakker. 
Det er som å vandre rundt i Kyotos tempelhager dette, bare at det lukter litt mindre muggent. 

Hvis du har for mange penger, bør du absolutt investere i Sonys nye Playstation. 
Hvis ikke bør du vente. 
Prisen må ned, den er altfor høy. 
