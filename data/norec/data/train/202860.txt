iRiver HP-120
Den mest avanserte jukeboxen på markedet er hverken iPod eller Creative Zen. 
Det er denne lekre saken fra iRiver, som bør tilfredsstille de fleste behov. 

Det er ingen tvil om at det er Apples iPod som er kongen av digitale musikkspillere 
 den lekre designen og luksuspreget har gjort spilleren til det ultimate sikleobjektet. 
Men det er som kjent langt fra den eneste MP3-jukeboxen på markedet 
 vi har i det siste blant annet testet Creatives Zen NX, som ser litt kjedeligere ut, men har bedre lyd og gir mye mer valuta for pengene, og Philips sin HDD100, som er svært lekker og liten, men koster alt for mye. 

Hvor kommer så iRiver inn i bildet? 
Deres siste spiller, iHP-120, er kanskje den aller mest komplette MP3-jukeboxen det går an å få tak i. 
Både når det gjelder funksjonalitet og størrelse kommer spilleren meget bra ut, selv om den kanskje ikke er like lekker som en iPod. 
Men det er det ingen som er. 

Utseende 

Til tross for at spilleren kan svært mye, er den fremdeles liten. 
Faktisk er den like stor som en iPod, bare litt tykkere. 
Vekten er på 161 gram. 
Det er altså en meget håndterlig MP3-spiller. 
Den er ikke like sexy som Apples skjønnhet, men ser helt ok ut i våre øyne. 
Fronten domineres av en ganske stygg joystick som brukes til navigering, og alle funksjonsknappene finner vi på sidene. 
På venstresiden finner vi også en mikrofon for stemmeopptak. 

På toppen av spilleren finner vi hodetelefonutgangen, samt optisk inn- og utgang. 
På undersiden plugger vi inn strømmen og USB-kabelen. 

Displayet et stort og oversiktlig, og viser til enhver tid antallet låter på disken, status på batteriet, spillemodus, de gjeldende lydinnstillingene og all annen nødvendig informasjon. 
Det følger også med en meget funksjonell fjernkontroll med innebygd display. 

Fjernkontrollen er ikke bare begrenset til start/stopp-muligheter, herfra kan du faktisk styre de fleste aspektene av iHP-120. 
Siden fjernkontrollen har skjerm er det faktisk fint mulig å navigere seg gjennom spillelistene, selv om det ikke er så oversiktlig som å bruke hovedskjermen. 

Kvalitet 

Det er ikke spesielt mye å klage på når det gjelder det utvendige. 
Men det viktigste er selvsagt mulighetene spilleren har å by på, og her er det nok å sette tennene i. 

iHP-120 har en 20 GB disk, som bør holde for de fleste. 
Du får riktignok spillere med 40 og til og med 60 GB lagringsplass, men for den jevne bruker burde 20 GB være tilstrekkelig (iRiver kommer for øvrig med en 40 GB-utgave av spilleren). 
Spilleren kan også brukes til å lagre andre typer filer enn bare musikk. 
Og når det gjelder musikk, har iRiver god støtte for andre formater enn bare MP3: WMA, ASF, WAV og OGG Vorbis er det plass til. 
Spesielt OGG 
Vorbis-støtten er et plusspoeng, det er ikke mange andre spillere som støtter dette formatet per i dag. 
Vårt inntrykk av dette formatet er at det tåler kompresjon ned mot 48 Kbps - uten at det skjærer i ørene av den grunn. 

Når vi plugget inn spilleren i USB-porten, fikk vi oss en hyggelig overraskelse. 
I motsetning til mange andre jukeboxer krever ikke iRiver drivere eller noen annen form for installasjon. 
Spilleren blir automatisk kjent igjen som en Toshiba-disk, og det er bare å flytte filer direkte til disken. 
Du kan flytte og organisere filene dine i mapper, og det synes vi er en svært fleksibel og praktisk løsning. 
Overføringen foregår altså via USB 2.0/1.1, og med full hastighet går det meget raskt. 

Videre har spilleren innebygd radio, som er nok et stort pluss. 
Og du kan også ta opp lyd via den innebygde mikrofonen. 

Levetiden på batteriet er også ganske imponerende  ca. 14 timer. 
Det er en god del mer enn iPod kan by på. 

Det som er svært viktig er selvsagt lydkvaliteten. 
iRiver skuffer heller ikke her. 
Det er mange diverse EQ-innstillinger og lydeffekter med, og du kan lett stille inn bass, diskant og andre detaljer selv. 
Og på toppen av alt dette er de medfølgende øreproppene faktisk ganske bra! 

Noe negativt? 

Det er svært vanskelig å finne noe som ødelegger vårt inntrykk av iRiver, men vi prøver likevel. 
Menysystemet kan kanskje virke noe overveldende, spesielt måten du må bruke joysticken på for å bla fra sang til sang. 
Det er ganske mange knapper på enheten, og alle disse har flere enn én funksjon. 
Dermed må du bruke litt tid på å lære deg spillerens muligheter, men det er verdt det  for denne spilleren byr på virkelig mye. 

Selvsagt koster herligheten penger, og iHP-120 er den dyreste jukeboxen på markedet, med en pris på ca. 4.800 kroner. 
Men her betaler du ikke for fin design, men for topp funksjonalitet. 

Konklusjon 

iRiver har laget en flott jukebox for digital musikk, det er det ingen tvil om. 
Like lekker som en iPod er den ikke, men her får vi derimot meget bra lyd, radio, opptak, støtte for OGG Vorbis, driverløs installasjon, masse innstillinger, og fremdeles er den liten og lett. 
Den er riktig nok dyr, men vi anbefaler denne spilleren uten forbehold til alle som ikke vil inngå kompromisser når de skal ut og shoppe en MP3-jukebox. 
