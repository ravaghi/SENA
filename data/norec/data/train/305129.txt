Hun har dratt bue for hele Artist-Norge
Mari Persens debutalbum er en nytelse. 

||| 
ALBUM: 
«Taffelmusikk» og «voksenpop» er ord den strykeglade, jazzflørtende, bossanovautøvende Mari Persen risikerer å få kastet etter seg og sin platedebut. 

Det ville ikke vært feil, men urettferdig begrensende. 

Den klassisk skolerte Persen, som har dratt bue for hele Artist-Norge, deriblant John Olav Nilsen & Gjengen og Madrugada, har en sjelden og morsom referansesamling som gjør at musikken treffer bredere enn antatt. 

Selv spiller hun her piano, strykere, gitar, orgel, synger og har komponert et kaleidoskop av ei plate der du etter hver gjennomhøring legger merke til noe nytt. 

En liten guide: 
Sukkersøt filmmusikk à la «The Wizard of Oz» i «Sweetheart», dansemuligheter i «Cool About» og «Midnight», som vekker til live gode minner om Anja Garbarek. 

Heng deg likevel ikke opp i låttitler, dette er godt sammenskrudd og noe så gammeldags som et album som bør nytes i sin helhet. 
