Mangler brodd
«Norske byggeklosser» er inspirert av klassikeren fra 1972 av Pål Bang-Hansen, med Rolv Wesenlund i åtte av rollene. 

Norske byggeklosser 

Norge 2018 

Komedie 

Regi: 
Arild Fröhlich 

Manus: 
Atle Antonsen, Arild Fröhlich 

Skuespillere: 
Atle Antonsen, Anders Baasmo Christiansen, Ine Jansen, Anne Marit Jacobsen 

Aldersgrense: 
12 år 

Arild Fröhlich og Atle Antonsen har imidlertid skrevet et helt nytt manus med nye karakterer og ny handling. 
Men når det lages nye versjoner av gamle filmer, forventer jeg at det tilføres noe nytt og bedre, ikke at det snekres en dårlig kopi av originalen. 

Jens (Anders Baasmo Christiansen) og Merete (Ine Jansen) har bodd i kjelleren til Jens sin mor i fem år. 
Da Merete arver et hus er de overlykkelige over å få et eget sted å bo. 
Lykken er imidlertid kortvarig. 
Oppussingen blir et mareritt med en svindlende arkitekt og håndverkere som bruker mesteparten av tiden på do. 
Atle Antonsen spiller hele 11 roller, blant andre en polsk arbeider, en bankmann og en svindler eller to. 

Mens Bang-Hansens film var samfunnssatirisk og nyskapende for sin tid, oppleves denne filmen imidlertid som en serie med sketsjer spikret sammen med for korte spiker og galt trevirke. 
Karakterene til Antonsen er for endimensjonale til å bli skikkelig morsomme, og jeg savner samfunnssatire med brodd. 
Det er likevel en og annen humreverdig scene og har du ikke noe imot karikerte rollefigurer, eller krav til et troverdig handlingsforløp, vil du kanskje bli underholdt. 
