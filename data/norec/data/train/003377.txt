Avsløringen
”Avsløringen” handler om hvordan USAs verste spion gjennom tidene ble avslørt. 

En spionthriller basert på sannheten viser seg å være trist og sober. 

Men kampen for å få ham tatt på fersken er dessverre ganske kjedelig å følge med på. 
Det er lett å gjennomskue forsøkene på å sprite opp historien med konstruerte spenningssituasjoner. 
Litt for mange ganger handler det om kamp mot klokka, ikke kamp mellom intellekter. 

Suspekt agent 

Den unge FBI-ansatte Eric O’Neill (Ryan Phillippe) drømmer om å bli agent. 
I stedet blir han satt til å være personlig sekretær for veteranagenten Robert Hanssen (Chris Cooper), som han skal overvåke på grunn av mistanke om suspekt oppførsel. 

Det O’Neill ikke vet er at Hanssen er mistenkt for langt verre ting enn det. 
Og snart er han midt i kampen for å avsløre ham. 
Hanssen er en slu rev, men O’Neill er også skarp. 

Litt for ofte handler filmen om at O’Neill er sekunder fra å bli avslørt. 
Han snoker inne på Hanssens kontor, hører noen fikle med låsen og får det travelt med å komme seg tilbake på plass. 

Det gamle tidstrikset 

Eller at Hanssen må lures vekk for at bilen hans skal ransakes, eller minnekortet på palmpiloten hans kopieres. 
Hver gang konstrueres det spenning så alt ser ut til å gå i vasken, men ordner seg i siste sekund. 

Nå kan det jo faktisk hende at det var slik det var. 
Virkelighetens Eric O’Neill har vært konsulent under innspillingen. 
Men det virker som åpenbare knep for å få historien til å ta seg bedre ut. 

Skuespillerne i filmen er i alle fall flinke. 
Spesielt Chris Cooper er en kritikeryndling, kjent fra filmer som ”October Sky”, ”American Beauty” ”Hvem var Jason Bourne”, ”Adaptation”, ”Capote”, ”Jarhead” og ”Syriana”. 

Mislykkede actionelementer 

Han er alltid god, og spiller Robert Hanssen som en gudfryktig og plettfri mann på overflaten. 
Men vi aner at det ligger skumle karaktertrekk like under. 
Ryan Phillippe gjør alt riktig som ung, ambisiøs og modig hotshot. 
Laura Linney blir dessverre for kald og kalkulerende som O’Neills oppdragsgiver. 

Regissør Billy Rays forrige film, ”Shattered Glass”, var bedre. 
Også den handlet om noen som ble avslørt. 

”Avsløringen” er avslørt som en litt kjedelig film med mislykkede forsøk på å sprite opp historien med actionelementer som ikke passer inn. 
