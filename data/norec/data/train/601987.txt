Skremmende vakkert
Let England shake. 
(Universal) 

Polly Jean Harvey og hennes musikk har ofte vært for komplisert for sitt eget beste. 
Når hennes voldsomme og uttrykksfulle stemme glir over i avantgardistiske øvelser kan det bli for mye å fordøye. 
Det skjer bare unntaksvis her. 

Harvey skildrer et skremmende bilde av England med soldater i krig og en generell uro og en fremtid full av spøkelser. 
Ravnene på plateomslaget er i flukt. 
Historien forteller at når ravnene stikker av fra Tower of London, er det over og ut for kongeriket. 
Derfor er ravnene vingeklippet. 
Men PJ Harvey flyr likevel av sted med en slags patriotisme som holder på troen om at dette likevel kan gå bra. 

Musikken er blå. 
Den er full av blues og dyster og melankolsk rock. 
Musikerne Mick Harvey og John Parish legger sammen med gitarspillet til PJ Harvey igjen et skremmende og vakkert og kontrastfylt uttrykk som man ikke kan forholde seg likegyldig til. 
Desperasjonen råder på overflaten. 
Under den hører vi en artist som likevel er så inderlig glad i sitt England. 
Det tar selvsagt tid å fordøye disse motsetningene. 
Men så har aldri PJ Harvey heller aldri gjort det lett for lytterne sine. 
