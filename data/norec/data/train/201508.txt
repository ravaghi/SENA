Toshiba Satellite 1410-303
Toshiba har for øyeblikket testvinnerne i både proffklassen og mellomklassen. 
Med Satellite 1410 er de også godt representert i økonomiklassen, og nok en gang gjør Toshiba et solid inntrykk. 

Satellite-serien fra Toshiba består stort sett av kraftige og store modeller. 
Her er det utstyr og ytelse som er det viktigste, ikke mobilitet. 
1410 er den billigste modellen i serien, og finnes i to versjoner. 
Billigst er 1410-303, som koster 10.530 kroner inkl mva. 
1410-604 koster noen lapper mer, men kan by på raskere prosessor og høyere utstyrsnivå. 

LES OGSÅ: 

Maskinene leveres med Windows XP Home Ed. norsk, og med en programpakke som blant annet inkluderer kontorprogrampakken Microsoft Works Suite 2002. 

I motsetning til de fleste andre PCene vi har testet i denne prisklassen, har ikke Satellite 1410 AMD-basert prosessor, men Intel Celeron. 
Dette er siste generasjon mobile Celeron-prosessor, basert på Pentium 4M-teknologien. 

Godt utstyrt 

Satellite 1410-303, som vi har testet, har en 1,5 GHz prosessor, 256 MB DDR-minne (maks 512), 20 GB harddisk, DVD-spiller, diskettstasjon, nettverkskort (10/100 Mbit), 2xPCMCIA, 3x USB-porter, IR-port, Parallellport, v90-modem, og en god 14,1" TFT skjerm med 1024x768 punkters oppløsning. 
Her mangler altså f. eks Firewire-port og brenner, men utstyrsnivået må uansett betegnes som meget høyt, prisen tatt i betraktning. 

Skjermen har forresten god lysstyrke og kan betraktes fra nærmest død vinkel. 
Lokket som skjermen sitter i gir tilsynelatende god beskyttelse i kantene, men er dessverre veldig mykt på midten, og gir derfor lett for lett etter ved trykk. 

Overraskende kraftig grafikk 

Grafikkbrikken som sitter i 1410-303 er en nVidia GeForce 420 Go. Grafikkminnet er bare 16 MB, men brikken gir meget høy ytelse i både 3D og 2D-applikasjoner og spill. 
Vi oppnådde for eksempel over 100 bilder pr sekund i vår Quake 3D-test i 1024x768 punkters oppløsning og 32 bits fargedybde. 
Det er rekord i økonomiklassen! 
Her finner du for øvrig også TV-utgang (kompositt). 

Eksemplaret vi hadde på testbenken var i tillegg utstyrt med trådløst nettverkskort (innebygd). 
Vi opplevde meget god rekkevidde, bedre enn de aller fleste andre modeller vi har testet med innebygd WLAN-støtte. 

Praktisk 

Selve maskinen har en lett gjenkjennelig utforming. 
3,35 kg og litt klumpete kanskje, med de karakteristiske høyttalerne i bakkant og den høyreiste skjermen. 
Kabinettets farge er ubestemmelig, men ligger i grenselandet mørk blått/sort med detaljer i sølv. 
Her er ingen detaljer i metall, men maskinen virker rimelig solid bygd. 
Alle Satellite-maskinene har forøvrig beskyttende plastdeksler over portene på baksiden. 
Bra! 

I fronten finner du IR-port, samt knapper for styring av CD- og medieavspilling, og heldigvis et hjul for å styre lydstyrken. 
De innebygde høyttalerne bak gir forresten helt grei lyd til bakgrunnsmusikk mens du jobber. 

Kritikkverdig 

Vårt første ankepunkt er tastaturløsningen. 
Tastene er faste og gir god respons, men her finner du det som sannsynligvis er klassens minste linjeskift- og mellomromstast. 
Plasseringen av enkelte spesialtaster er vi heller ikke særlig fornøyd med, her er flere avvik fra normalen, noe som kan være forvirrende i starten for touchere. 

Pekeplaten og knappene burde også vært supplert med hjul eller knapper for å styre vertikal/horisontal scrolling, i tillegg til scrollemulighetene som ligger innebygd i pekeplaten. 

Variert ytelse 

Når det gjelder ytelsen, har vi varierende erfaringer. 
Grafikkytelsen er, som vi allerede har påpekt, meget høy. 
En del tyngre operasjoner, som for eksempel MP3-komprimeringstesten, gav lavere resultat enn vi hadde forventet. 
3 minutter og 16 minutter er for eksempel 20 sekunder tregere enn Acer Aspire 1302x, som var utstyrt med XP1600+ prosessor. 
Til de fleste PC-oppgaver yter PCen likevel meget bra. 

Vær forresten oppmerksom på at en del nyere PC-spill krever mer enn 16 MB minne for å kjøre optimalt; vi fikk blant annet ikke kjørt alle 3D-testene våre i 32 bits fargedybde. 

Klikk på Tekniske data i oppsummeringsboksen for detaljer fra ytelsestestene. 

No problem 

I praktisk bruk støtte vi ikke på nevneverdige problemer i det hele tatt. 
Batteriet holdt ut i overkant av 2 1/2 time, og det er ganske midt på treet i dette selskapet. 
Og er du redd for å få en PC som støyer mye, har du lite å frykte dersom du velger Satellite 1410-303. 
Du vil oppleve at viften blåser litt innimellom, men den er støysvak, og vi opplevde den aldri som sjenerende. 

Konklusjon 

Toshiba leverer varene nok en gang, ingen tvil om det. 
Prisene har den siste tiden gått kraftig ned, men 1410-303 gir likevel overraskende mye for pengene. 
Hvis vi skulle bruke 10.000 kroner på en bærbar PC i dag, kunne vårt valg meget gjerne falt på denne modellen. 

OPPDATERT 6.5.2003: 
Prisen er nedjustert til 8.995 kroner - som er prisen hos blant andre Telehuset. 
