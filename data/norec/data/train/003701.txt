The Last Boy Scout
Barsk og breial Blu-ray! 

Shane Black var en gang kongen av bråkjekke actionmanus med hard vold og kvikke replikker. 

Etter Dødelig Våpen 1 og 2 skrev han The Last Boy Scout (Den siste speider), som ble filmatisert i 1991. 

Tony Scott regisserte Bruce Willis og Damon Wayans i hovedrollene. 

Artig gjensyn 

Den ble ikke så suksessfull som forventet, men har vært en videofavoritt i ettertid. 

Nå er filmen ute på Blu-ray, og det var et artig gjensyn for meg, selv om den ikke er like god som den en gang virket å være. 

Motvillig partner 

Willis spiller Joe Hallenbeck, en sliten, fordrukken og kjederøykende privatdetektiv, med problemer på hjemmebane, og lite fremgang på jobben. 

Han snubler inn i en sak som kan ha forgreininger til mektige krefter innen amerikansk fotball. 

Den tidligere fotballstjerna Jimmy Dix (Damon Wayans) blir hans motvillige partner mens gønnere går av, biler eksploderer, folk dør og de vittige replikkene hagler. 

Morsomme setninger 

Shane Black var en ivrig leser av amerikansk kiosklitteratur, og ga The Last Boy Scout en modernisert film noir-følelse, med sterkt karikerte figurer. 

Men det er replikkene som er hemmeligheten bak filmens appell. 
Shane Black skrev nemlig flere veldig morsomme setninger, og de blir drevent avlevert av en ubarbert Bruce Willis. 

Scenen der Hallenbeck overrasker kona med en elsker, og Hallenbeck beskriver hvordan det var en ulykke, er fremdeles stor humor! 

Urealistisk 

Troverdigheten er nok ikke helt på topp. 
Filmen er gjennomsyret av skriptfeil, urealistiske hendelser og noen skrikende plothull. 

Eksempler: 
Når Jimmys strippekjæreste (Halle Berry) myrdes, varer sorgperioden i nøyaktig 11 sekunder. 
Hallenbecks pistol kan skyte mange titalls skudd fra samme magasin. 

Og våre helter viser en rimelig nonchalant holdning til en bombe i bagasjen. 

Mange klisjeer 

Men realisme er nok ikke det Shane Black og Tony Scott strakk seg etter. 
Målet var en barsk og breial underholdningsfilm, og det var nettopp det The Last Boy Scout ble. 

Jeg skal innrømme at jeg syntes filmen var veldig god i 1991. 
Jeg underholdes fremdeles 19 år senere, selv om jeg nå ser at klisjéene blir i overkant mange. 

Ikke ekstrastoff 

Blu-ray-bildet er kanskje ikke helt topp, men godkjent. 
Ward Russells mørke og røykfylte bilder tar seg mye bedre ut enn på de sørgelige DVD-versjonene vi har sett tidligere. 
Det smeller mye på lydsporet, men det høres at det er snart 20 år gammelt. 

Det eneste ekstrastoffet er en trailer. 
Ingen kommentarspor, ingen dokumentarer, ingen bakombilder. 
Produsent Joel Silver skal ha uttalt at innspillingen var en dårlig opplevelse. 
Komponist Michael Kamen skal ha hatet filmen. 
Og Shane Black selv skal nylig ha tatt avstand fra sine egne actionmanus. 

Kanskje er det derfor de ikke bryr seg om å kaste lys over filmen? 
Den er likevel ikke så verst å se på Blu-ray! 
