EA Sports MMA
Grundig juling uten regler! 

Dette er ikke wrestling eller boksing, det er Mixed Martial Arts, det er sporten du har en kompis som kjenner noen som har vært med i, og som "nesten ikke" har regler. 

MMA følger en kjent oppskrift: 
Du kan velge deg en eksisterende utøver og gå rett i ringen eller du kan lage din egen utøver, trene målrettet og gjøre karriere. 
Vil du gå rett i ringen, kan du slåss mot en venn i tospillermodus. 

Slå deg løs 

Karrieremodus: 
I utgangspunktet ser slåsseren min litt plastikkdukke ut, og de forskjellige kroppstypene jeg kan velge mellom er ikke spesielt mange. 

Jeg går for en litt aldrende Iggy Pop-aktig overkropp. 
Ansikt og hår er det mengder av, og - hold deg fast: du kan strø tættiser over hele kroppen!!! 

Som for eksempel en diger egyptisk gud på magen og en tribal på ryggen. 
En panda på høyre pupp...en klovn med stor hatt på skuldra...miks tradisjoner! 
Slå deg løs! 
Her ble det plutselig moro! 
Jeg dekker hele slåsseren min med blekk, tar på'n ei minimal truse og går til gymmen. 

Det neste som skjer da, er lang loadetid. 
Jeg synes ikke lang loadetid trekker opp i noen sammenhenger, siden det ikke er mulig å høre når loadetiden er over. 
Reklamepauser hører jeg nærmer seg slutten fra ute på kjøkkenet, men loadetid er bare kjedelig. 
Trekk for lang loadetid. 

Kjedelig i lengden 

Treningen er grundig og omfattende. 
Jeg trener i forskjellige hovedkategorier, og det finnes opptil flere underkategorier som utgjør de faktiske øvelsene. 
En grafisk oversikt sier meg noe om hvordan jeg ligger an sånn over det hele, og for å bli totalt bedre, må jeg trene i flere spesifikke angrepsmetoder. 
Dette kjenner du igjen, det er standard opplegg. 
Og det er helt intuitivt og greit. 

Minus med treningen, er at den blir kjedelig og omstendelig i lengden. 
Men siden jeg må opp i snitt for å ha noe å stille opp med, må jeg gjennom 7 uker med trening mellom hver kamp. 
Det vil si 7 øvelser. 
Jeg kan velge å skippe og la snittet mitt gå opp litt, men det får jeg dårlig samvittighet av. 
Dårlig samvittighet av et MMA-spill...nå har jeg skrevet det, også. 
Men totalt er det altså en dårlig kombinasjon av mye trening og lite action i karrieremodus. 

HTC-en jeg må lese sms eller høre voicemail på, er forresten også bare teit produktplassering. 
Men den trenger jeg ikke å bry meg om. 
Jeg må bare innom den iblant for å få ting til å skje. 

Selve slåssingen og treningen er analogmoro. 
Bra spillbarhet og fin følelse av bevegelse. 
Overraskende nok er det ingen knappeknusing, siden de fleste av bevegelsene gjøres ved å svinge og dytte på analogspakene. 
Bevegelse med høyre analog, slag med venstre. 
Holder du inn venstre under foran og beveger venstre analog, kommer det spark i stedet for slag. 

Knappene brukes for å gå inn i kroppstakling eller tilbaketrekning. 

Noe som var frustrerende i den uferdige spillversjonen jeg anmelder på grunnlag av, var muligheten for å kjempe seg ut hvis jeg lå underst. 
Hvis jeg trykte vilt, mistet jeg utholdenhet. 
Hvis jeg trykte mindre, skjedde det ingenting. 
Håper dette er fikset i den ferdige versjonen. 

Litt vanskelig, men logisk 

Analogslåssing er vrient i begynnelsen, men kult når jeg venner meg til det. 
Analoge bevegelser som svarer til armslag er mer logisk enn knapper for tilsvarende. 
Det gir en kul mestringsfølelse å bruke den intelligente analogstikken i stedet for å holde på med en idiotisk trykkebonanza som en sjuåring hadde vunnet. 

EA Sports MMA er nærmest en 360 graders grunnutdanning i hva som må til av promo, trening og dill som MMA-er. 
Treningsmengden tar livet av meg i karrieremodus, og det går litt for lang tid mellom hver kamp. 
Slik er kanskje livet som ekte MMA-er? 
Er det noen der ute, får dere svare. 
Dette spillet er nok et fantastisk bra spill for dere die hard MMA-fans, siden det er krydret med store mengder faguttrykk og miljødetaljer. 

Slåssinga er moro når det først smeller, med fare for at det kanskje blir litt for lite variasjon til at spillet varer så mye mer enn et par måneders tid. 
Men du får gitt og tatt grundig juling så lenge det varer. 

Anmeldelsen er basert på énspiller-, tospiller- og karrieredelen. 
Xbox Live-delen som Z nevner i kommentaren sin lengre nede har jeg ikke fått vurdert. 
