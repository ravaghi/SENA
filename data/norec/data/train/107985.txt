Elvis Costello & The Imposters:«The Delivery Man» 

Lost Highway/Universal 

Ute av stand til å levere dårlige album. 

Gudene må vite hvor mange album allsidige Elvis Costello har signert, men de blir uansett ikke dårligere med årene: «The Delivery Man» er blant årets beste utgivelser. 

Sammen med sine trofaste følgesvenner, Steve Nieve på piano og orgel og trommeslageren Pete Thomas, har Elvis Costello denne gang kommet ut av studio med et americana-album. 

Det åpner forrykende og rullende med «Button My Lip», en jazza rocklåt av det rastløse slaget, før Costello rister den fløyelsesmyke country-balladen «Country Darkness» ut av skinnjakken og deretter følger opp med country-rock på «There's A Story In Your Voice», hvor Lucinda Williams bidrar med sin rustne stemme. 

Slik kunne jeg strengt tatt fortsatt. 
Albumet «The Delivery Man» inneholder, med et par unntak, ingen direkte dårlige eller uinteressante låter. 

Og jaggu dukker ikke selveste Emmylou Harris også opp på tre låter, som heller ikke gjør skam på enda et sterkt album med Elvis Costello. 

ESPEN A. HANSEN 
