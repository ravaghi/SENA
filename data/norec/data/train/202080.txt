Sony Ericsson K610i
K600i var en av fjorårets mest karakteristiske mobiltelefoner. 
Nå har det kommet en ny mobil i den rimelige 3G-serien til Sony Ericsson. 
Les testen av Sony Ericsson K610i her. 

Sony Ericsson overrasket de fleste med 3G-mobilen K600i for nesten eksakt ett år siden. 
Denne mobilen hadde et relativt utradisjonelt utseende til Sony Ericsson-mobil å være. 
Noe som førte til at dette ble en populær mobiltelefon utover senhøsten i fjor, spesielt etter at prisen forsvant nedover. 
Nå har oppfølgeren kommet, og dette ser ut til å bli en vel så spennende mobil, selv om denne har et langt fra så karakteristisk design som lillebroren. 

Urban chic 

For K610i er utstyrt med et ganske tradisjonelt mobildesign. 
Allikevel blir den ikke spesielt mye kjedeligere av den grunn. 
Den hjelpes nemlig godt av en helt suveren størrelse. 
Med dimensjoner på 102 x 45 x 17 mm og en vekt på minimale 89 gram er dette en mobil som det er en fryd å bære med seg. 
Man merker den knapt. 

Materialet virker imidlertid ikke like eksklusivt som på K600i. 
Der var det materialer og farger som tydet på en meget eksklusiv mobil, mens det her er snakk om et helt ordinært plastdeksel. 
I forhold til K600i har Sony Ericsson-ingeniørene kommet med en kraftig forbedring av tastene. 
Denne mobilen virker formelig spesiallaget for å skrive tekstmeldinger. 
Den er også ustyrt med stort sett alle de snarveisknappene man kan trenge. 

Hvis vi skal være en smule pirkete må vi si vi savner et par litt mer maskuline skjermmotiv. 
Dette er noe Sony Ericsson er veldig flinke til, men den modellen vi testet var av typen Urban Silver og de feminine motivene passet ikke veldig godt til dette designet. 
Får man imidlertid tak i modellen med fargen Evening Red passer disse langt bedre og kan lure de fleste til å tro at dette er en virkelig eksklusiv motemobil. 

Skjermen skuffer 

Når man ser på skjermen oppdager man imidlertid at det ikke er snakk om noen toppmodell. 
Med 176 x 220 punkter og 262 144 farger er skjermbildet ganske bra, men allikevel et godt stykke unna den enorme skarpheten på brorparten av mobilene vi har testet i år. 
Der har det tross alt vært snakk om QVGA-oppløsning, med 320 x 240 punkter. 

Kameraet lider derfor litt. 
De fleste andre mobiler med to megapikselkamerar har nemlig bedre skjerm enn dette, noe som er veldig nyttig når man skal sjekke kvaliteten på bildene. 
Allikevel er dette kameraet på det jevne når det gjelder kvalitet. 
Den er hverken blant de beste eller dårligste mobilene med denne oppløsningen. 
Bildene kan godt brukes på web, men egner seg relativt dårlig til utskrift. 

Det vi imidlertid er positivt overrasket over er responsen på kameraet. 
Avtrekkeren er veldig bra, om enn litt liten. 
Men det flotte er at bildene tas umiddelbart. 
Dette står i skarp kontrast til de aller fleste andre mobiler på markedet, der man til tider må vente både to og tre sekunder på at bildene skal tas. 

Lynrask respons 

Vi har som vanlig med Sony Ericsson-mobiler veldig lite å utsette på menysystemet. 
Nå er det ikke snakk om noen avansert mobiltelefon akkurat, men vi er særdeles godt fornøyd med responsen på menyene i denne mobilen. 
I motsetning til flere av de flaggskipmodellene vi har testet i det siste er nemlig denne mobilen lynrask. 
Navigering i menyene er blant det raskeste vi har sett fra en mobil og er således veldig kjærkomment. 
Her har de fleste mobilprodusenter mye å lære. 

Man har alle de vanlige mobilfunksjonene i K610i, i tillegg til at den har 3G-støtte, noe som gir rask dataoverføring i store deler av landet. 
Allikevel kunne vi selvsagt ønsket oss EDGE-støtte, slik at man hadde alternativer i områder uten 3G-dekning. 
Men andre teknologier, som Bluetooth, JAVA MIDP 2.0 og MP3-spilling støttes selvsagt. 

Lyden er i så måte bra, med gode muligheter både når det gjelder tale og musikk, men K610i er ingen MP3-mobil. 
Den har ikke de snarveisknappene som trengs i forhold til musikk og den mangler radio. 
Har man lyst fungerer den riktignok som en meget habil MP3-spiller, bare ikke like bra som den kunne. 

En helt vanlig mobil 

Sony Ericsson har levert denne mobilen med relativt lite internminne. 
16 megabyte imponerer ikke mange. 
I stedet har selskapet lagt ved et minnekort av typen Memory Stick Micro (M2) med kapasitet på 64 megabyte. 
Da har man faktisk mer enn nok til den bruken K610i er beregnet for, nemlig helt vanlig mobilbruk. 

For tale- og tekstmulighetene er helt på topp. 
I tillegg må vi skryte uhemmet av batterikapasiteten, som kanskje er den beste vi har opplevd i år. 
Vi opplevde faktisk at batteriet varte i over tre døgn med stor aktivitet på mobilen. 
Det er nesten uhørt av en mobiltelefon i dag, men nok en gang er dette noe som er kjærkomment. 

Prisen er nok et positivt punkt, med omtrent 2 300 kroner uten abonnement. 
Dette er meget bra ut fra hva man får med i K610i. 
Med abonnement kan du imidlertid få den helt ned i én krone, noe som litt avhengig av abonnementet er et usedvanlig godt mobiltilbud. 

Alle disse elementene gjør K610i til en av de aller beste mobilene du kan få tak i om dagen, med mindre du er ute etter en avansert smarttelefon. 
Viderefører Sony Ericsson det de har begynt på her, med enorm batterikapasitet og lynrask respons, kan vi se frem mot en flott mobilhøst. 

Tekniske data for Sony Ericsson K600i 
