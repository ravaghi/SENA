Fornyet Fiesta prøvekjørt
ROMA (DinSide Motor): 
En av klassens beste er blitt enda bedre. 
Vi har kjørt oppgradert Fiesta. 

Kjøreturen fant sted i en 3-dørsversjon av bilen, men i Norge er det 5-dørsversjonen som er aktuell. 
Men kjøremessig og når det gjelder utstyr og interiør fikk vi et godt inntrykk av hvordan oppdaterte Fiesta er. 

Og vårt inntrykk er at den nå står meget godt rustet til å møte sine argeste konkurrenter. 
Det dreier seg selvsagt om: 

Ny front 

Utseendemessig er det først og fremst den nye fronten man legger merke til. 
Målet med endringene har vært å gi bilen et mer "voksent" og høyverdig uttrykk. 
Det kan se ut som om Ford-designerne her har hentet inspirasjon fra ingen ringere enn Aston Martin. 
Vi fant for vår del designendringen vellykket. 
Også baklyktene og hekkspoileren er nye. 
Ellers er også ny design på felgene introdusert. 

Mer høyverdig 

Når det gjelder interiøret synes vi også de grepene som er tatt er av det gode; vi har tidligere vært noe kritiske til den "modernistiske" designen på førermiljøet, som vi har synes gikk ut over ergonomien. 
Nå er det "flashy" aspektet tonet ned og også interiøret virker mer høyverdig enn tidligere. 
Når det gjelder plassforhold og dimensjoner ellers er ingenting endret - med unntak at det er tilkommet et delegulv i bagasjerommet, som gir mulighet til å laste "i to etasjer". 

Den beste å kjøre 

Kjøremessig bød ikke "nye" 
Fiesta på noen overraskelse - bortsett fra når det gjelder motoren, som vi kommer tilbake til lenger ned. 
Kjøreegenskapene er etter vår mening klasseledende 
- Ford har virkelig lykkes med understellet, noe vi etterhvert har vent oss til å forvente fra den kanten. 
Den kvikke og svingvillige forstillingen følges godt opp av en bakvogn som følger lekent med og forsterker den gode kjøreopplevelsen. 
Samtidig har vi ikke noe å si på komfortnivået, og også støydempingen er god til å være en såpass kompakt bil. 

Fantastisk motor 

Vi kjørte Fiesta med den nye 3-sylindrede bensinmotoren 1.0 EcoBoost i sin sterkeste variant på 125 hestekrefter, og her kan vi bare gjenta de god-ordene vi har brukt om denne tidligere. 
I motsetning til i Ford Focus er motoren her koblet til en femtrinns manuell girkasse (seks trinn i Focus). 
Girkassen har en usedvanlig lang utveksling, men det gjør ingenting med denne motoren, som har et kraftfullt dreiemoment - 170 newtonmeter og opptil 200 newtonmeter med overboost (produsert av øket turbotrykk ved full belastning i opptil 30 sekunder). 
Maksimal trekkraft er i tillegg tilgjengelig hele veien fra 1.400 til 4.500 omdreininger og deretter er den fortsatt kraftfull helt opp til 6.000 omdreininger. 

Med eller uten turbo 

Denne motoren kommer også i en versjon på 100 hestekrefter og 170 newtonmeter. 
Den burde være mer enn tilstrekkelig for de fleste, og blir selvfølgelig rimeligere. 
Fiesta leveres for øvrig med et utvalg mer klassiske motorer, både bensin og diesel (se tabell). 
Av disse er to varianter til av den 3-sylindrede 1.0-motoren - uten turbolader får den enten 65 eller 80 hestekrefter. 

De fleste motorene fremstår som meget nøysomme - under 100 gram CO2 per kilometer - og vi har tidligere omtalt Ford Fiesta 2013 som en miljøvinner. 
Mer om det og motorene kan du lese her. 

Video: 

Godt utstyrt Fiesta facelift nyter, i likhet med storebrror Focus, godt av en offensiv utstyrspolitikk fra Fords side. 
Standardutstyret (graden Trend), er allerede ganske greit bortsett fra at klimaanlegg mangler, men inkluderer nå også DAB+ radio, den programmerbare nøkkelen Ford MyKey (som vi kommer tilbake til i en egen sak), og bakkestartassistent. 
Men Ford forventer i Norge å selge mest av utstyrsnivået Titanium, og på den graden får man manuelt klimaanlegg, LED-kjørelys, midtkonsoll med armlene og 15-tommers aluminiumfelger (bortsett fra Econetic-versjonen som nøyer seg med 14 tommer. 

Nytt av året er at Fiesta nå kommer i utførelsen Titanium X (nødvendig for å kunne få motoren vi hadde i testbilen). 
Der finner man sportsseter i delskinn, 16-tommers felger, automatisk klimaanlegg og startknapp (nøkkelfri start). 

Avanserte systemer 

Vi kommer til å omtale de nye systemene man nå kan få på Ford Fiesta mer detaljert i egen sak, for som nevnt har Ford for alvor villet legge listen høyt på dette feltet. 
Det dreier seg om nevnte MyKey, Active CityStop med automatbrems, dekktrykkvarler, EcoMode - incitasjon til å kjøre mer økonomisk, og stemmestyrt kommunikasjon (Ford Sync). 
Dette har eksistert en stund i USA og dukket i Europa først opp på Ford B-Max. 
Nå kommer systemet altså også på Ford Fiesta. 

Sterk femmer 

For å konkludere: 
Basert på våre førsteinntrykk triller vi denne gang en meget sterk femmer. 
Vi vil teste bilen grundigere under norske forhold før vi eventuelt bekrefter at dette er et så sterkt produkt at det kan kåres til ubestridt bestemann i klassen og dermed fortjene et terningkast seks. 

Fornyede Ford Fiesta er i salg fra og med nå, men bilene kommer først hit til landet rundt årsskiftet. 
