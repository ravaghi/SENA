LeAnn Rimes: The Best Of LeAnn Rimes
(Curb/Warner) 

Samlebåndspop? 
Varehusmuzak? 
Denne veien. 

Hun ble lansert som en Mini-Patsy Cline for countrypop-publikumet, men det tok ikke lang tid før «folkene» hennes skjønte at det var enda mer penger i det rene popmarkedet. 

Ergo er amerikanske LeAnn Rimes per i dag nok et bortimot ansiktsløst nummer i den til enhver tid lange rekken med «jenter som er flinke til å synge». 
Hverken mer eller mindre. 

Og som så mange jenter som har vært flinke til å synge før henne, står selvfølgelighetene i kø i karriereutvikingen hennes: 
Sentimentale balladeduetter med gårsdagens popstjerner (Elton John; «Written In The Stars») sentimentale balladeduetter med dagens popstjerner (Ronan Keating; «Last Thing On My Mind») og en og annen fengende, men dypt uinspirerende megaslager signert «hits-mens-De-venter»-leverandøren Diane Warren («Can't Fight The Moonlight», «How Do I Live»). 
Tenk! 
Bare 21 år - og allerede så nedslående voksenpop-kjedelig. 

MORTEN STÅLE NILSEN 
