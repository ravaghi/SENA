Kalde fakta fra virkeligheten
«Wind River» er en isnende kald thriller inspirert av virkelige hendelser. 

Wind River 

USA 2017 

Action/thriller 

Regi: 
Taylor Sheridan 

Manus: 
Taylor Sheridan 

Skuespillere: 
Elizabeth Olsen, Jeremy Renner, Jon Bernthal, Julia Jones, Graham Greene, Gil Birmingham 

Aldersgrense 15 år 

I Wind River, et reservat for den amerikanske urbefolkningen, er ifølge en New York Times-artikkel kvinnene mye mer utsatt for både voldtekter, overgrep og drap enn resten av landet. 
Og det føres ingen statistikk over savnede kvinner, noe det gjøres med alle andre deler av befolkningen. 
Filmen er satt sammen av over tusen virkelige hendelser. 

Den lokale jegeren Cory (Jeremy Renner) finner en død jente i snøen. 
Hun er barbeint og bærer tydelige spor av å ha vært utsatt for noe kriminelt. 
Den veldig ferske FBI-agenten Jane Banner (Elizabeth Olsen) blir satt på saken, men hun forstår at hun trenger hjelp og benytter seg av Corys ekspertise og tilknytning til lokalsamfunnet. 
Cory har sine egne grunner for å ville jakte på rovdyret som har tatt livet av den unge jenta. 

Regissør og manusforfatter Taylor Sheridan har tidligere gjort seg bemerket som manusforfatter til Oscar-nominerte filmer som «Sicario» og «Hell or High Water», og leverer igjen et velskrevet og fengslende manus. 
Det er kun hans andre runde i ringen som regissør, men han leverer tett opp til knockout. 
Filmens koloritt er like kald som innholdet, og forsterker opplevelsen av uhygge og urett. 
