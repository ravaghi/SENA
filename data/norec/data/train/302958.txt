Roots-Ritas rene, pene jul
Rita Eriksen synger grenseløst sobert for Frelsesarmeen. 

|||ALBUM: 
«Velkommen inn» er den sjuende juleplata der inntektene går til Frelsesarmeens arbeid og en av (minst) tre produsert av Erik Hillestad i år. 

Forhåndssalg på 30.000 eksemplarer vitner om stor tro på prosjektet — oppmuntret av at Eriksens fjorårsalbum «Hjerteslag» har passert det salgstallet. 

Det som kjennetegner mange av årets norske juleplater er den nesten grenseløse soberheten. 

Det «rammer» også Eriksens bidrag, der Hillestad — som på Stephen Brandt-Hansens seige «I julens lys»-album som også er ute denne uka — velger renhet, skjønnhet og enkelhet på bekostning av kreativitet og energi. 

Ikke noe får overskygge den flotte stemmen til Rita, og visst er det velspilt og vakkert. 

Det countryinspirerte og akustiske lydbildet kler også sangene godt, men produksjonen kunne trengt noen flere temposkifter enn «Liten vei te Betlehem» (platas beste), «Betlehem du vesle by» og den søte duetten med datteren Andrea, «Jeg er så glad hver julekveld». 

Da blir 15 spor i meste laget. 
