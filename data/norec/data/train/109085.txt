Plateanmeldelse:East India Youth - «Total Strife Forever» 

Døsig storhet. 

ALBUM: 
INDIEPOP East India Youth «Total Strife Forever» (Stolen/Playground) 
Det er i overkant mange ideer i William Doyles skalle, men den 22 år gamle Bournemouth-gutten bergtar med et jerngrep rundt punktet der boblende postrock, spøkende folk og digitalt velbehag møtes. 

Fra en Philip Glass-aktig og nesten tantrisk repetitiv arpeggio i «Glitter Recession» til pulserende hackertechno i «Hinterland», som lett kunne ha vært lydsporet til en «Lola Rennt»-oppfølger. 
De tålmodighetstestende instrumentalene får et avbrekk med praktfull drømmepop, som i «Dripping Down» og «Heaven, How Long», samt førstesingelen «Looking For Someone». 

Med en uforutsigbarhet som sørger for at lytterens bevissthet aldri glipper helt, har Doyle komponert årets første store soniske opplevelse. 

BESTE LÅT: 
«Dripping Down» 
