Ny triumf for kjærlighetskongen
Flørtende og sexy The-Dream. 

ALBUM: 
Fjorårets fantastiske gratisutgivelse «1977» til tross; det har vært tre lange år for fansen å vente på en ny offisiell fullengder fra den viktigste R&B-artisten; de seneste ti årene. 

Tre er dog som kjent det magiske nummeret, og når vi nå endelig får servert fjerdealbumet, «IV Play», er det med et nytt tilskudd av The-Dreams alltid like lyttervennlige varer. 

Celebre gjester 

Denne gangen inkludert flere gjester enn noensinne, men fortsatt med ham selv som den soleklare kapteinen på skuta, tross dyrbar assistanse fra både herr og fru Carter (Jay-Z og Beyonce). 
Hva kan vel være en større bransjemessig maktoppvisning? 

Terius leker seg gjennom sitt overlegne utvalg av søt, flørtende og sexy R&B;, men skrur også tiden tilbake med Jodeci-mimrende «Equestrian», samt noe så uventet som den såre blueslåta «Too Early» om rebound-kona, Christina Milian. 

Oppslukende kjærlighet 

Det tar likevel ikke lang tid før hans eldste og fortsatt oppslukende kjærlighet innhenter oss. 
Og til tross for at han aldri navngir den stadig tilbakevendende Nikki på «IV Play», ligger gamlekjæresten i bakgrunnen under hele siste halvdel av skiva, før Dream dramatisk hevder å ha ofret kjærligheten til fordel for sine musikalske bragder i en pakt med selveste «Holy Love». 

Akk så trist, men akk så hyggelig for oss som igjen får nyte enda ett glimrende sett av radiomorderens betingelsesløse godbiter. 
