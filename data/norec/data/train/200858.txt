TEST:B&W Zeppelin Mini 

Vi har testet B&W Zeppelins lillebror. 
Lyden er alt annet enn liten. 

Bowers & Wilkins (B&W;) er en britisk hifi-produsent som i flere tiår har produsert ulike typer forbrukerelektronikk, men som de siste åra har vært mest kjent som høyttalerprodusent. 
Det var således med en viss pondus de tok stegene over i iPod-docking-bransjen for et par år siden med Zeppelin. 

Det var en høyttalerpakke vi likte svært godt, selv om prislappen på nesten 5000 kroner er vanskelig å svelge for de som ikke lever og ånder for god lyd. 

Innholdsfortegnelse: 
Forskjellen på Zeppelin og MiniLitt fjern fjernkontrollMen hvordan låter det? 
Konklusjon 

Forskjellen på Zeppelin og Mini 

Zeppelin Mini har utseendemessig ikke så mye til felles med det fantastiske designet til storebror, og B&W; gjør seg selv en liten bjørnetjeneste når de samler de to iPod-dockene under samme paraply. 
Da blir det nemlig uunngåelig å ikke sammenligne de to, og det er nesten tilsvarende uunngåelig at storebror går av med seieren. 

Ikke dermed sagt at Mini ikke høres eller ser bra ut. 
Tvertimot faktisk. 
Du klarer også, hvis du skjerper blikket, å finne igjen den distinkte Zeppelin-formen (den fra luftskipet) i den blanke speilflaten øverst på enheten. 
Her finner du også selve iPod eller iPhone-docken. 
I motsetning til Zeppelin er det nå mulig å rotere docken, slik at mp3-spilleren både kan fungere med både vertikal og horisontal skjermorientering. 

Mini-fjernkontrollen er identisk med Zeppelin, og selv om også sistnevnte har USB-port er den ikke nyttig til annet enn programvare-oppdatering av fastvaren. 

Med Mini kan du derimot koble enheten til enten Mac eller PC via samme porten, noe som gjør at den faktisk kan brukes som en datamaskinhøyttaler for de lydkresne. 
Kobler du den til maskinen dukker den opp som en egen enhet, uten at du behøver installere ekstra drivere eller tilleggsprogramvare. 
Dette er et pluss. 

Litt fjern fjernkontroll 

Oppkoblingen er ingen avansert affære. 
Du setter iPod eller iPhone i docken, og så er det bare å trykke "play" på enten fjernkontrollen eller mp3-spilleren. 

En kan også koble til en hvilken som helst ekstern lydkilde som har 3.5mm-utgang, som for eksempel en rekke nyere mobiltelefoner, eller en hvilken som helst mp3-spiller. 

Fjernkontrollen er likevel for enkel til at den er nyttig til så mye annet enn volumkontroll og sporskifte. 
Du kan for eksempel ikke bla deg gjennom platesamlingen fra sofaen (hvis du i det hele klarer se displayet på mp3-spilleren fra den posisjonen). 
En annen irriterende bi-effekt av å sette Apple-spilleren din i docken er at du ikke lenger får tilgang til volumkontrollen på spilleren. 
Du må med andre ord styre lydnivået fra fjernkontrollen eller fra sidekontrollene på Zeppelin Minis høyreside, selv om du står like ved mp3-spilleren. 
Det er dumt. 

Men hvordan låter det? 

Når lyden først strømmer ut av høyttalerne er det all grunn til å være fornøyd. 
Dette låter imponerende. 

Neida, du får ikke samme hifi-lyden som i et par gode stereohøyttalere med en like god forsterker, og, nei, det høres heller ikke like bra ut som når vi skrudde opp volumet på originale Zeppelin noen hakk. 
Det er heller ikke meningen. 
Ut fra forutsetningene (vekt, størrelse, pris) er dette mer enn tilfredsstillende. 

Der Zeppelin nok var ment for stua og større soverom, er dette en sak som gjør seg seg svært godt på kjøkkenet og i mindre rom. 
Når det er sagt, så er dynamikken og lydnivået som sådan faktisk såpass høyt at vår 25m2 store stue ikke hadde noe problem med å la seg overvelde. 
Dette kan fint fungere som festanlegg i mindre stuer. 

Lydkvaliteten imponerer med åpenhet i mellomtonen, klarhet i diskanten, og, hvis du plasserer Mini riktig, en kledelig mengde bass. 
Vær oppmerksom på at du ikke kan forvente mirakler fra en såpass beskjeden boks, og hvis du for eksempel er ute etter et stereoperspektiv som bretter seg ut som en surfebølge på Hawai, eller bass like dypsindig som doktoravhandling på Blindern, vil du selvfølgelig bli skuffa. 

Konklusjon 

Nesten uansett hvilken sjanger vi har prøvd oss med har vi vært fornøyd. 
Det er en grunn til at min bedre halvdel tidlig utbrøt "Hva? 
Kommer lyden fra den lille boksen der?". 
Jazz framstår som behagelig og flere hakk mer oppløst enn hva andre iPod-docker kan tilby, og du får et visst trykk i bunn hvis du plasserer den i et hjørne og forer den med dype toner. 

Zeppelin Mini er spesielt godt egnet som et slags nummer to-anlegg, som du har stående i rom du vanligvis ikke utstyrer med stereoanlegg. 
Det betyr ikke at mange ikke vil bli fornøyd med å ha den i stua, men har du et visst nivå på hifi-ambisjonene dine vil dette, naturlig nok, være for snevert i lengden. 
Så er det altså ikke deg B&W; har tenkt på når de laget Mini. 

Ønsker du derimot en fabelaktig kjøkkenradio er dette et veldig godt valg. 

Zeppelin Mini selges i Norge gjennom HiFi Klubben. 
