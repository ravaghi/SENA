Et satans kvinnfolk
Regi: Richard Eyre. 
Genre: 
Drama. 
Britisk 

STJERNER: 
Judi Dench, Cate Blanchett, Bill Nighy, Andrew Simpson. 

HANDLER OM: 
Det er nytt skoleår i en britisk storbyskole. 
Den aldrende historielæreren Barbara (Judi Dench) er en eksentrisk og fryktinngytende «gammel jomfru» med fotformsko, ufiks sveis og giftig tunge. 
Når den unge kunstlæreren Sheba dukker opp, fanger hun alles interesse, både menn, kvinner og elever. 

Sheba er frisk, sensuell og nervøs; et ikke helt lett hjemmeliv har skapt ekstra livsappetitt i henne. 
Hun er dum, også; å innlede et forhold til en 15-årig skoleelev kan jo ikke kalles riktig klokt. 

Men Barbara forstår sin unge kollega. 
Og vil være venninne og fortrolig. 
Etter hvert aner man mer: 
Barbara har mye ulevd liv å forsøke å realisere. 
Og hun har atskillig å spille på... 

DOM: 
En høyst tvilsom historie med råtten moral. 
Som er aldeles gnistrende og ufattelig velspilt dyrket frem av to av verdens definitivt ledende filmskuespillere i dag. 
Det er rett og slett en sann svir å se og oppleve damene Dench og Blanchett i et vilt og uoppdragent samspill i en hundre prosent politisk ukorrekt historie. 

Ørsmå innvendinger kunne vi kommet med. 
Som at Blanchett nok har måttet bekjempe atskillig selvsensur før hun beligger sin 15-årige elsker. 
Og at et par følelsesmessig vulkanutbrudd som kommer noe abrupt på. 

Men alt i alt: 
Fenomenalt! 
Og vel verd de to Oscar-nominasjonene til de to damene. 
