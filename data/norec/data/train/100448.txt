Roisin Murphy:«Overpowered» 

GENRE: POP (EMI) 

Den forhenværende Moloko-vokalistens andre soloalbum er en av årets mest kritikerhyllede britiske popplater, men har ikke vært så lett å selge. 
En titt på det groteske coveret hinter om årsaken: 
Frk. 
Murphys fremtoning er rett og slett for snodig og bisarr til å nå bredt ut. 
Fortiden hennes viser imidlertid at hun kan ta hitlister med storm; både «Sing It Back», «The Time Is Now» og «Never Enough» var jo digre housepopslagere rundt årtusenskiftet. 

Hun fortjener å nå slike høyder igjen. 
«Overpowered» er bisk elektronisk pop av typen Bertine Zetlitz har prøvd å lage i alle år, lyrisk skarp og farlig feminin. 
Kombinasjonen av velsmurt maskineri og Murphys sort-hvite stemme har klare paralleller til Depeche Mode-gründer Vince Clarke og Alison Moyets ypperste bragder som duoen Yazoo, uten at dette er 1982-retro på annet vis enn i ånden. 

En av de beste låtene deler tittel med Kylie Minogues forrige album, og «Overpowered» er da også en plate av typen Kylie burde slått i bordet med nå. 

ANBEFALTE KJØP: 
«You Know Me Better», «Movie Star», «Dear Miami», «Tell Everybody», «Body Language» 
