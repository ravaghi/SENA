BNQT:Fem mann med to sanger hver 

Midlake er ryggraden i indierockens nye supergruppe, som omfavner 70-tallet. 

BNQT: 
"Volume 1" (Bella Union/Border) 

For fem år siden sa frontfigur Tim Smith takk for seg mens Midlake var i gang med sitt fjerde album. 
Eric Pulido overtok ansvaret, og Texas-bandet begynte på nytt med det som ble platen "Antiphon" året etter. 
Nå er de tilbake, men som en del av BNQT, banquet. 

Pulido har bare skrevet og synger på to av de ti kuttene. 
De andre har han fordelt mellom Ben Bridwell fra Band of Horses, Alex Kapranos fra Franz Ferdinand, Fran Healy fra Travis og Jason Lytle fra Grandaddy. 

Midlake har forøvrig kompet folk før: 
I 2010 sto de bak lyden på John Grants fantastiske "Queen of Denmark". 
Denne gang er kuttene naturlig nok mer variert, men alle innenfor rammen av 70-tallet enten det solskinnspop som Bridwells "Unlikely force" eller glam som i "Restart" med Pulido. 

Stemmen til Kapranos gjør "Hey banana" og "Fighting the world" til noe stort, før Lytle svever "100 million miles" avsted og gir oss vakre "Failing at feeling". 
Pulido kommer sterkt tilbake i "Real love", og Healy er sommermild i fine "Mind of a man". 

Beste spor: 
"Restart", "Hey banana", "Unlikely force", "Real love", "Failing at feeling". 
