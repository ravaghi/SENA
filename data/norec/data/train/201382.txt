20"Videoseven LCD S20PD 

Utvalget av formater øker blant LCD-skjermer etter hvert som de har overtatt praktisk talt alle bruksområder. 
VideoSeven satser på det lettleste med sin 20-tommer. 

Entusiastene vil ha det største og beste, både når det gjelder format og oppløsning. 
Det blir selvsagt dyrt, og er ikke en gang det som egner seg best i mange sammenhenger. 

LES OGSÅ: 

Svært mange brukere vil først og fremst ha en lettlest og rolig skjerm, hvor det er lett å lese all slags tekst man støter på i epost og på nettsider. 
Vi snakker altså ikke om de som har mengder av vinduer oppe samtidig eller jobber med oppgaver som krever høy oppløsning. 

Også for mange kontorbrukere, særlig saksbehandlere, vil en skjerm med middels oppløsning og stort format gi en mer behagelig arbeidssituasjon. 

ViewSonic leverte tidligere i år en elegant 20-tommer med oppløsning på 1440 x 1050. 
Nå har flere andre produsenter kommet på banen med skjermer i samme format. 

VideoSeven er en av disse, og tilbyr sin S20PD til en svært rimelig pris. 

Enkel utførelse 

Selve skjermen er en svært enkel konstruksjon uten omfattende justeringsmuligheter. 
Den kan vippes, men ikke dreies, roteres heves eller senkes. 

Tilkoblingen er med analog VGA, inngangen til forsterker/høyttalere er på minijack og skjermen har intern strømforsyning. 

Skjermen gir et nett og slankt inntrykk, den er tynnere enn de fleste andre skjemer, sett fra siden. 
Forfra gir de innsvingende linjene et slankere inntrykk selv om rammene rundt panelet tillhører de bredere variantene. 

Betjeningen er enkel og likefram, med tydelig merking og oversiktlige menyer. 

Hvis skjermen står i User Mode kan du velge direkte mellom innstillinger beregnet på tekst, bilde eller økonomi-modus ved å trykke på Turbo-knappen. 

Hvis du derimot velger en fast fargetemperatur eller sRGB fungerer ikke disse valgmulighetene. 

Bildekvalitet 

Bildekvaliteten er i utgangspunktet god, men betraktningvinkelen er så liten, at fargene forskyver seg tydelig så snart du hever eller senker hodet, eller vipper litt på skjermen. 
Og her snakker vi ikke om noen liten forskyvning, men til dels kraftige endringer av fargebalansen. 

Derfor er det veldig kilent å bruke skjermen til bilderedigering, hvis du skal endre fargestikk osv. 
Finer du idealposisjonen og klarer å holde på denne kan det fungere til en viss grad. 

Konklusjon 

Skjermen er både rimelig og svært behagelig i bruk i de sammenhenger den er laget for. 
Dette er først og fremst vanlig PC-bruk hjemme og på jobb. 
For mer krevende bruk må du regne med å betale mer for å få en tilfredsstillende skjerm. 
