Norske Ingunn får albumhjelp av Jayhawks-kjæresten
Mark Olson bidrar på Ingunn Ringvolds andre album som Sailorine. 

ALBUM: 
Ingunn Ringvold, alias Sailorine, albumdebuterte med «Girl In A Sailor Suit» i 2008. 

Det var ei countryplate med innslag av folk, mens oppfølgeren er et mer renskåret folkalbum med et stort nikk til britisk 60-talls folk og et lite et til countrymusikken — mest i form av smygende pedalsteeltoner. 

Inspirert av kjæresten Stilendringen er neppe kommersielt motivert, men den gir henne et større særpreg. 

Kanskje er hun inspirert av kjæresten Mark Olson (eks-Jayhawks), som bidrar som produsent, musiker og duettpartner på «Tea Leaves». 

Han gjorde samme stiljustering på sitt sterkt folk-inspirerte soloalbum av året, «Many Coloured Kite» — etter det fantastiske, countryinspirerte 2007-albumet «The Salvation Blues». 

Ringvold bidrar på «Many Coloured Kite», og det er også de to som spiller de fleste instrumentene på «Tea Leaves» — i hovedsak akustiske gitarer. 
Tucker Jackson bidrar på pedal steel. 

Sterkere særpreg 
Denne endringen i kurs gjør ikke «Tea Leaves» dårligere, bare mindre tilgjengelig. 

Det føles helt riktig, for fra å være en noe anonym countryartist er Ringvold i ferd med å finne en retning som riktignok er mindre kommersiell, men som gir henne et større særpreg. 

Er hun heldig blir hun plukket opp av et publikum som har gjenoppdaget britisk folkemusikk gjennom nye band som The Unthanks — som hun av og til kan minne om — eller som husker Fairport Convention da Sandy Denny fortsatt var med. 

Noen ganger kan Sailorine minne om Olsons tidligere band sammen med hans eks-kone Victoria Williams, The Creekdippers, ikke minst i duettene med Olson. 

Acapella Viktigst i det lavmælte — og noe ensformige — lydbildet er Ringvolds myke og flotte stemme, men albumet — og stemningen — løfter seg enda et par hakk når Olson henger seg på. 

Et høydepunkt er den vakre à capella-låten «Angel Band», som vitner om at Ringvold har tro på stemmen, låtmaterialet og den nye stilretningen. 
