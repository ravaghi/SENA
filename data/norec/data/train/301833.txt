Trubadur til begeistring
Anna Ternheim serverer høstens vakreste eventyr. 

ALBUM: 
Det svenske sangvidunderet Anna Ternheim hadde ettersigende skrivesperre i opptakten til dette albumet. 

Redningen kom i form av en Gibson-gitar fra 30-tallet og en passiar med produsent Matt Sweeny som til slutt førte henne til Johnny Cash´ gamle jaktmarker, Nashville. 

Om det historiske, musikalske episentret har hatt satt et stort preg på sluttresultatet kan nok diskuteres, det er fortsatt Ternheims fløyelsmyke sang som dikterer forløpet her. 

Men at inspirasjonen har vært kjærkommen er det nok liten tvil om - «The Night Visitor» har nemlig blitt en perle av et album. 

«Solitary Move» starter nakent og forsiktig og kryper sakte under huden før duetten med David Ferguson på coverlåta «The Longer The Waiting (The Sweeter The Kiss)» får nakkehårene for alvor til å reise seg. 

«Lorelie Marie» sender tankene i retning vestkysten og Fleetwood Mac, mens «Ghost of a Man» pludrer med Magnets lune melankoli og produksjonsdetaljer. 
«Bow Your Head» har endog noe Radioheadsk over refrenget. 

Og slik går det slag i slag fra det nærmest implosjonstruende vare til oppstemte rockeløp med smellvakre «Walking Aimlessly» som midtakse. 

Noen har muligens spist seg mett på singer/songwriter-tristesse for lenge siden. 
Det er likevel liten tvil om at tradisjonen fremdeles står fjellstøtt. 

Ane Brun har gått til topps i både Sverige og Norge, mens her hjemme har vi omfavnet både vår egen Jonas Alaska, Melissa Horn og amerikanske Lissie med stor iver. 

Når alt kommer til alt, så handler det jo om låtene en artist skriver og når man har artister som Grammis-grosisten Anna Ternheim med låtskriverpennen fylt av edle toner og tekster er det vanskelig å ikke la seg forføre. 
