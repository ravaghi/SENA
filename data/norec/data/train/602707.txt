Når bygdedyret våkner
Stein Torleif Bjella bokdebuterer med dikt som gir nært innsyn i bygdelivet på godt og vondt 

Bjella er kjent som artist, musiker og låtskriver. 
Nå har han bokdebutert. 
Jordsjukantologien er det litt merkelige navnet på boka, men det refererer til Spoon River Antologien av Edgar Lee Masters som var «ei rettesnor i familien»: 

«Då eg starta på gymnaset, sa far: 
/ - Stein Torleif. 
Det som er sant for nokon, er usant for andre. 
/ Då såg me alle ned i bordplata og smilte. 
/ Me tenkte på det store hjartesukket / til Julian Scott på side 239» heter det i diktet på side 13. 

Den boka kom i 1915. 
Året etter fødtes Tor Jonsson, dikteren som var særdeles kritisk til idylliseringen av livet på landsbygda og som av egen erfaring kjente hvordan det var å være knuget av bygdedyret. 

Den som i sporene etter Tor Jonsson har skrevet mye om bygdedyret er Ingar Sletten Kolloen (Død over bygdedyret – Aftenposten 2003). 

Jeg nevner dette, fordi Bjellas volummessig beskjedne diktsamling i stor grad handler om nettopp bygdedyret. 
Han bruker ikke ordet. 
Men han beskriver, gjennom et knippe mennesker som snakker i førsteperson, livet i et bygdesamfunn som er svært langt fra idyllisk og paradisisk. 
Her er Sverre som karet til seg det meste av gården i et arveoppgjør og som svindler hyttefolket i fjellet. 
Her er Sverres lillebror som er syk av misunnelse. 
Her er dama med landbruksutdannelse som endelig får kjøpt seg en gård og han som havarerer med gårdens stolthet, en restaurert Fordson Major som havner i røysa og blir kondemnert, og tre-fire andre. 

De korte tekstene er både ulike og ujevne, noen satt opp som dikt, andre mer som prosatekster. 
Her er mengder av treffende formuleringer som får leseren til å flire, noen ganger medfølende, andre ganger skrattende og med skadefryd. 

Dette er ingen harselas over bygdenorge. 
Men det er heller ikke noen skjønnmaling. 
Det er livets harde realiteter innenfor de rammer samfunnet, historien, familien og ikke minst landbrukssameiet pålegger enkeltmennesket. 
