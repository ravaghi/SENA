Hopp i havet for et møkkaspill
Har du planer om å bruke penger på «RTL Ski Jumping 2006», har jeg ett godt råd til deg i disse førjulstider: gi pengene til en veldedig organisasjon og dra fram yatzy-blokka istedenfor. 

Jeg stiftet bekjentskap med hoppspillet fra RTL for første gang i fjor, og ble ikke spesielt imponert. 

Mulig det er noen flere bakker og litt annerledes grafikk, men det spiller egentlig ingen rolle; jeg synes hele greia stinker. 

Først og fremst fordi poengberegningen i spillet er helt på trynet. 
Det blir nemlig, i likhet med 2005-versjonen, ikke trukket poeng dersom du hopper veldig kort. 
Det spiller med andre ord ingen rolle om du for eksempel hopper 40 meter og får tre ganger 16 i stil eller 65 meter og får tre ganger 16 i stil. 
Hvis begge lengdene er under "poenggrensa", får du i det nevnte tilfellet 48 poeng uansett. 

Det er så latterlig at jeg ikke ler, jeg GRINER. 
Det blir som å spille fotball med croquet-regler eller noe i den duren. 
Håpløst er det uansett. 

Skulle du likevel være fristet til å skaffe deg spillet så bør du være forberedt på at kommentatorene prater bare fjås (du kan heldigvis skru av pjattet) og at det er mye venting på at spillet skal laste inn de forskjellige bakkene. 

Dessuten synes jeg spillet blir veldig ensformig i lengden til tross for at det er over 40 forskjellige bakker å prøve seg i. 
Jeg får liksom ikke følelsen av at bakkene er så forskjellige - først og fremst fordi det som regel blåser i alle mulige retninger. 

Kort oppsummert - styr unna «RTL Ski Jumping 2006». 
