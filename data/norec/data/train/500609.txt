Insektenes hemmelige liv
Vakker og vellaget for hele familien. 

Fra en hastig forlatt piknik-duk i et sommerlig fjellandskap tas vi med inn i insektenes summende verden. 

En boks sukkerbiter står sentralt. 
Den okkuperes i første omgang av en ung marihøne som har skadet seg i et fall og rotet seg bort fra familien. 
Men det er maurene som har mest bruk for det energigivende sukkeret. 
Vår helt marihønen og de svarte arbeidsmaurene innleder et heroisk samarbeid for å frakte boksen til maurtuen, en ferd som ikke blir mindre strabasiøs da de aggressive krigermaurene dukker opp og vil ha tak i godsakene. 

Filmen er en leken miks av landeveisfilm, action og western, ispedd noen fantastiske scener med friske lån fra «Star Wars» og slagscenene i «Ringenes Herre» — alt tilpasset de yngste seerne. 

Passe skummelt, med andre ord, og samtidig fantasieggende og humørfylt, ikke minst fordi animasjonselementene kombineres med realistisk natur. 
Det er ikke bare fiffig gjort, det gir filmen en særegen skjønnhet, og fremhever de enkelt animerte insektene, levendegjort gjennom øyne, lyder og bevegelser. 

Filmskaperne morer seg også med å filme fra ulike vinkler og perspektiver, et grep som får fin drahjelp fra 3D-formatet. 

Dristig nok er filmen helt uten dialog. 
Samtaler føres, ja visst, men på et summende, lydmalende språk preget av de ulike insektenes særtrekk. 
Resten er lyd, ledsaget av Herve Lavandiers spesialkomponerte musikk, som elegant tar opp i seg den klassiske filmmusikken og elementer fra sjangrene og filmene det sjongleres med. 
