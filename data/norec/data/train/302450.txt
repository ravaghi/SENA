Boligporno
Liker du å se på luksus, enten for å fnise eller måpe, er dette OK. 
Ellers ikke. 

Har du penger så kan du få, har du ikke så må du gå. 
Sånn er livet i eiendomsbransjen, der «Lukket visning» viser oss eiendommene vi vanlig dødelige ellers ikke får se. 
Unntatt når vi får se dem, da. 

800 millioner 
Har jeg lyst til å bo i en bolig på drøye 2000 kvadratmeter, med egen innsjø med kunstig øy, tre svømmebasseng og nok marmor til å flislegge Vestre gravlund? 
I den grad jeg har lurt på dette har TV3 nå vist meg innsiden av kåken og svaret er nei. 

Bare stuene virket større enn gamle Østbanen og det kunne fint arrangeres orienteringsløp i soveromsavdelingen. 
Alt tilpasset karakteristisk sjeikesmak. 
Fy fasan. 

Villaen det er snakk om ligger ved den franske rivieraen. 
Den har til og med havgløtt, men så koster den også 800 millioner. 
Dette er boligporno med silikonbalkonger. 

Champagne-sleik 
Men for oss med mindre lommebøker finnes også leiligheter til et tosifret antall millioner på Tjuvholmen. 
Bare to soverom, men det er kanskje mulig å klemme inn ett tredje, hvis det ikke kommer i veien for gulv til tak utsikten. 

Programmet gir god innsikt i champagne-megleres karakteristiske hårsveis og væremåte. 
De er handelsreisende i livsstilskulisser. 

Liker du å se på luksus, enten for å fnise eller måpe, er dette OK. 
Ellers ikke. 
