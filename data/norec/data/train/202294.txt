Ace Combat 5
Alle med drømmer om å skyte ned jagerfly får nok en gang sin sjanse, i det femte Ace Combat-spillet. 
Vi synes likevel spillet er langt fra perfekt. 
Les hvorfor! 

Ace Combat-serien er lang og respektert, det er det ingen tvil om. 
Spillene leverer tross alt hektiske luftkamper som er sjelden vare i spillverdenen for tiden, og i alle fall på konsoller. 
Det finnes nok av hardcore-flysimulasjoner på PC, men de mer arkadeorienterte flyspillene passer ypperlig til TV-skjermen. 
Det er egentlig rart at det ikke lages flere sånne spill. 

LES OGSÅ: 

Ace Combat 5 foregår i en fiktiv verden, men samtidig ikke ulik vår egen. 
Det er en konflikt på gang mellom to store nasjoner, etter en del år med fredelig sameksistens. 
En rekke flyangrep utsletter en god del av besetningen på en flybase, og nasjonen Osea blir nødt til å forsvare seg. 

Pinlig 

Spillet har en omfattende og tilsynelatende dyp bakgrunnshistorie, og forsøker å få oss til å bry oss om karakterene gjennom både lange filmklipp mellom oppdragene, og radiosnakk pilotene mellom under oppdragene. 
Det er ingen tvil om at filmklippene er godt laget og stødig regisert, men innholdet grenser til patetisk. 
Det er sjelden vi har sett noe så pompøst, overdramatisk og overseriøst, og den eneste grunnen til at vi led oss gjennom filmklippene var nettopp for denne anmeldelsens skyld. 
Med andre ord, vi brydde oss svært lite om den omfattende bakgrunnshistorien mens vi spilte, vi ville bare ut og fly. 

Ace Combat er langt fra noen simulator, selv om spillet har enkelte realistiske elementer. 
Det finnes til og med et eget kontrollsystem for nybegynnere, som er utrolig enkelt å sette seg inn i. 
Fordi til tross for lange introduksjoner og forsøk på å sprøyte personlighet og mening inn i spillet, dreier det hele seg om én ting  skyting. 

Sikt og skyt 

Og spillet gjør dette med stil. 
De fleste oppdragene starter rolig, du får gjerne en tilsynelatende enkel oppgave til å begynne med, og før du vet ordet av det er det fiender i luften og på bakken. 
Og da er det bare en ting å gjøre 
 vente på at målindikatoren blir rød og fyre av et par raketter, som treffer nesten alltid. 
Det er ikke spesielt komplisert å kjempe mot motstanderne, i tillegg til raketter har du maskingevær med uendelig kapasitet og et begrenset antall spesialvåpen (bomber, for eksempel). 
Så alt det dreier seg om er å lære å kombinere disse verktøyene og bli en effektiv drapsmaskin. 

Det er stort sett ikke spesielt komplisert å gjennomføre oppdragene, da de fleste flyene og bakkemålene er lette å ødelegge og krever bare noen få direkte treff. 
For å øke vanskelighetsgraden pøser derfor spillet på med flere og flere fly, og du må gjerne også holde styr på bakkebaserte tanks eller skip. 
Vi skal ikke si at alle oppdragene er ensformige, for noen skiller seg ut og er fantastisk spennende. 
Men alt i alt går det ganske mye i å jakte på små prikker på skjermen, låse siktet og skyte. 

Under oppdragene har du alltid selskap av din skvadron, og du kan gi dem enkle ordre ved hjelp av piltastene på PS2-kontrolleren din. 
Som regel er ikke kollegene dine særlig effektive, dessverre, så det nytter ikke å vente på hjelp fra dem  det meste må du klare selv. 

Masse fly 

Et lite strategisk element i spillet er valget av fly  det er flere titalls lisenserte modeller med, og alle har sine fordeler og ulemper, så det gjelder å velge fly som passer best til oppdraget. 
Du velger også hvilke fly dine kolleger skal bruke, så det er viktig å tenke litt taktisk. 
Flere fly låses opp etter hvert som du runder oppdrag, og du må kjøpe de for pengene du har tjent på å vinne. 

Ace Combat 5 har veldig bra grafikk, med lang tegneavstand, superdetaljerte fly og temmelig flotte landskap. 
På toppen av det er frameraten flytende til en hver tid, selv om visuelt ser det ut til at spillet presser PlayStation 2-maskinvaren til det ytterste. 
Vi liker også replay-modusen, som lar deg se på oppdragene fra stilige kameravinkler etter at du er ferdig. 

Konklusjonen er at Ace Combat 5 er blandet drops. 
På sitt beste er spillet vanvittig morsomt og inspirert, men altfor mange av oppdragene er ensformige og handler bare om å skyte ned flest mulig fly. 
Vi klarer ikke å bli imponert av bakgrunnshistorien, men derimot synes vi det tekniske er temmelig bra. 
Vi føler generelt at dette rett og slett er et ganske sjelløst spill, som ser bra ut, er lett å sette seg inn i, men ikke gir deg de store opplevelsene. 
Har du muligheten, anbefaler vi deg heller å prøve Crimson Skies eller Secret Weapons Over Normandy på Xbox hvis du er ute etter flyaction. 
