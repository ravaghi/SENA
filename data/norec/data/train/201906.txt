Adidas Kumasi
Svært billig og lett allroundsko som passer til alle lette uteaktiviteter. 
Men skoene liker ikke vann. 

Materiale/konstruksjon: 
Skoenes utseende minner en del om Adidas' løpesko. 
Såleteknologien er den samme, mens skoens overdel er av semsket skinn og kunststoff (mesh). 
Ikke Gore-Tex-membran. 

LES OGSÅ: 

Passform/stabilitet: 
Skoene er behagelig brede, og har god plass til føttene. 
Hælen får "bare" middels god støtte, men sidestabiliteten er kurant. 
Den lave vekten er et stort fortrinn. 
Hun var svært begeistret, særlig med skoene i bygatene. 
Han var enig når det gjelder urban bruk. 

Støtdemping: 
Bybegeistringen skyldes i høy grad skoenes strålende støtdemping. 
Adidas bruker dempeteknologi fra løpeskokolleksjonen. 
Det betyr blant annet plastmaterialet adiPRENE under for- og bakfot; en variant av EtylenVinylAcetat (EVA). 
Dempingen er markant bedre under hælen enn under forfoten. 
Vi tok en løpetur med skoene. 
De kan også brukes til løping, men fortrinnsvis på sti eller skogsvei. 

Temperatur: 
Føttene fryser ikke i disse skoene. 
Det ble ikke fullt så tett som i sko med Gore-Tex, men varmt ble det lell. 

Vanntetthet: 
Dette er skoenes svakeste punkt. 
Etter 20 skritt i våt myr nådde myrvannet føttene. 
Og enda dårligere gikk med direkte vannsprut mot skoenes fremre overflate. 
Etter bare 20 sekunder med dusjing sivet vannet inn. 

Såle-/sålegrep: 
Ikke Vibram-såle, men Adidas' egen såle med såkalte Traxion-knotter. 
De ga godt feste i underlaget, også på fuktig underlag. 
Sålen er trukket opp over tåtuppen. 

Den er mykere enn det som er ideelt for røff fjellbruk, men holder til lettere fjellturer. 
På brostein og betong er sålen utmerket. 

Utseende: 
En viss splittelse å spore mellom kvinne og mann her. 
Hun smiler bredt, og sier: 
- Da über-modellen Bridget Hall insisterte overfor Vogue at hun skal ha med seg disse skoene på hiking i Costa Rica, er det klart vi lar oss rive med. 
Skoene er grå og turkise med tøffe gule detaljer. 
Skoene gir heller assosiasjoner til trekking via Concorde heller enn blåbærtur i granskogen. 
Og skoene tok seg godt ut i de finere handlegatene. 

Han er noe mer forbeholden overfor de mannlige testskoene i lysebrunt med røde detaljer. 
Det røde funker ikke helt i hans øyne, og ellers ser skoene en tanke trauste ut. 

Gå-følelse: 
Stødige, solide sko som bretter seg perfekt rundt foten og holder den trygt oppreist gjennom så vel skog som bygater, sier hun. 
Han er enig, men er litt bekymret på anklenes vegne dersom skoene brukes langt til fjells. 

Fjell-Kjell sier: 
I forhold til prisen gir disse skoene god valuta for pengene, og kan absolutt anbefales for ankelsterke fjellfolk som er ute etter en allround-sko. 
Men bruk andre sko på Store Skagastølstind. 

By-Gry sier: 
Så gode å gå i at man shopper mer enn man bør. 
Bør ikke brukes sammen med kredittkort. 
