Skittent, vakkert og generisk
Med sin «Grand Theft Auto i Afrika»-tilnærming, er «Far Cry 2» både blendende vakkert og overraskende generisk. 

I «Far Cry 2» befinner du deg i Afrika for å likvidere «Sjakalen» - en våpenhandler som både forsyner flere stridende parter med våpen, og som trekker i tråder for å holde striden i live. 

Et litt touchy tema, kanskje, men Ubisoft Montreal leverer et sobert og troverdig bilde av en virkelighetsnær konflikt. 

I beste «Grand Theft Auto»-stil får du tilgang til et enormt område uten lastetid hvor du utfører oppdrag for de stridende partene. 
Og rent teknisk og grafisk er «Far Cry 2» mildt sagt imponerende. 

Det er frodig og vakkert, med et eksotisk, stemningsmettet lydbilde, et dynamisk værsystem og en glidende bruk av alle døgnets timer. 
De første timene med «Far Cry 2» er simpelthen fantastiske, nærmest utelukkende på grunn av omgivelsene. 

For det er verre med spillbarheten. 
Ubisoft Montreal har gjort flere interessante vrier på velbrukte mekanikker, inkludert det herlige oversiktskartet og muligheten til å speide på fiender og merke av nøkkelpunkter før du kaster deg ut i kamp. 

Det at du kan mekke på bilen du kjører hvis den begynner å hoste og det at våpen du plukker opp har en lei tendens til å låse seg, er også spennende tilskudd rent designmessig. 

Det er et land litt på halv tolv dette, noe som også gjenspeiles i en jordnær, småskranglete spillopplevelse. 

Men det blir allikevel for generisk. 
Det handler i stor grad om å reise rundt og skyte folk, og selv om du får stor valgfrihet når det gjelder fremgangsmåte (fra å ligge på åstopper med snikskytterrifle til å bruke ild og rakettkastere), er denne valgfriheten løst bedre i «Crysis», for eksempel. 

Innimellom glimter spillet til med noen fantastiske actionsekvenser, men det er for sjelden til at helhetsinntrykket heves så det monner. 
Og sakte men sikkert blir de vakre omgivelsene mindre viktige for spillopplevelsen, noe som gjør de alt for lange transportetappene mellom oppdragene alt, alt for lange. 

Det største designproblemet til «Far Cry 2» er i tillegg at fiendene har en lei tendens til å gli i ett med omgivelsene. 
Gang på gang på gang ble jeg skutt på uten at jeg hadde den villeste aning om hvor skuddene kom fra. 

Realistsk? 
Kanskje. 
Morsomt? 
Nei, absolutt ikke. 

Det må derimot legges til at den ekstremt gode og lettfattelige brett-editoren samt en potensielt glimrende multiplayerdel vil kunne heve opplevelsen betraktelig for mange. 

Trailer fra PC-, PS3- og Xbox 360-spillet Far Cry 2. 
