Et herlig comeback
Det er omtrent ti år siden de pakket sammen. 
Nå er Gåte tilbake. 
Takk for det! 

Det var en fornøyelse å høre dem både på plate, og ikke minst på konserter. 
Søskenparet Sveinung og Gunnhild Sundli, på henholdsvis fele og vokal, leverte den beste folkrocken vi noensinne har hørt i dette landet med en vitalitet, kreativitet og friskhet det var vanskelig å fornekte. 

Etter to studioalbum og en konsertplate, pakket de sammen for ti år siden. 
Gunnhild Sundli prøvde seg både som skuespiller og soloartist, uten at det helt tok av. 
Med dette herlige comebacket, kan det bli bedre tider igjen. 
Vi snakker om en EP på fire låter der de nok en gang tar for seg temaer fra Middelalderen her hjemme. 

Låtene "Venelite" og "Rideboll og Gullborg" er basert på den perioden, mens Knut Buen har skrevet tekster til to helt nyskrevne melodier. 
Det låter friskt og fint hele veien i en uttrykksmessig miks av folk, rock og metal fra de åpner med den tøffe og rocka "Stolt Solvår", til ep-en avsluttes med den litt mer saktegående "Venelite". 

Spenstig, tøft og sterkt. 
Velkommen tilbake, Gåte! 
