Fin utgivelse
God kvartett som kunne lekt seg litt mer 

Nordlandstrompetisten Tore Johansen har med seg et krystallklart stjernelag på denne innspillingen. 
Steve Swallow er et navn som burde klinge kjent for de fleste, og 69-åringen sprer raust om seg med sin naturlige musikalitet og særegne sound. 

Uredd kaster han seg inn i soli over komposisjoner av både Johansen og pianist Lars Jansson, og spiller sine egne slagere «Eiderdown» og «Falling Grace» som om det skulle være nytt materiale. 
Bandet beveger seg i et velkjent terreng – nyere melodisk jazz, med stort solistisk overskudd, hvor Johansen også viser seg som en sterk melodifører både i tone og frasering. 

Anders Kjellberg holder det ryddig i trommeavdelingen, og fører til at innspillingen ikke tar mange uventede avstikkere underveis. 
Avslutningslåten — Swallows «Item #7» - danner et behagelig nedtonet høydepunkt på en fin utgivelse, av en kvartett som kanskje ville vært ennå mer spennende med en turné i beina. 

STEPHAN MEIDELL 

Enig med vår anmelder? 
Si din mening. 
