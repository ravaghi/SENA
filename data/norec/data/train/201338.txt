Puma Complete Pryde Plus
Her får du både utmerkede farts- og dempeegenskaper. 
Skoen er en halvsporty allrounder, altså en Saab 9-3. 

LES OGSÅ: 

Pryde Plus har vært på markedet i et par år, og er på mange måter en signatursko for selskapet. 

Den sier mye om løpesko fra Puma: 
Raske, slanke sko uten for mange finesser. 

I bruk fungerte Puma Pryde Plus godt til både rolig og hurtig løping. 
Skoen er derfor i samme kategori som Reebok Premier Lite, altså mengdesko med fartskvaliteter eller lettvektssko med god støtdemping. 

Den er likevel ikke fullt så vellykket som Reebok-skoen. 

Skoens hoveddeler: 

Mellomsåle av CM-EVA. 

Støtdemping av Pumas Cell-materiale; iCell og IdCell. 

Overdel av kunstlær og mesh. 

Støtdemping bak/foran: 
I forhold til Reebok Premier Lite har disse skoene mindre (tynnere), men en tanke hardere støtdemping. 

Konsekvensen? 
De gir en noe hardere tur, og du kjenner asfalten bedre under beina. 
Dette er derfor ikke sko for mosjonistene som krever ultratykk støtdemping. 

Samtidig har de langt mer støtdemping enn Puma Complete Extol, og fungerer utmerket til rolig løping. 

Effektivitet/fartsfølelse: 
Særlig under forfoten er dempingen noe hardere enn på andre sko. 
Lesten er myk og medgjørlig, og lite sinker fotens naturlige bevegelsesmønster. 

De mellomtunge testløperne meldte om god fart med skoene. 

- Fin fartsfølelse til å være en mengdesko for lett pronasjon, sa en av dem. 

Lettvektere vil muligens synes at dempingen reduserer kontakten med underlaget, og dermed frasparket. 
Skoene har i likhet med suverene Asics DS Trainer også demping i hele fotens lengde. 

- Deilig. 
Det gjør ikke vondt, sa testløper A. 

- Riktig. 
Men det går litt ut over frasparket, sa testløper B. 

For skoene mangler en ettertraktet egenskap ved fartssko, nemlig det at de gir følelsem av at foten automatisk ruller forover. 

Stabilitet/passform: 
Stabilitetssko er dette. 
Testløperne merket likevel ikke altfor mye til det. 
Sidestabilliteten kunne faktisk vært bedre. 

De stabiliserende elementene er såpass moderate at skoene fint kan brukes av løpere med et nøytralt løpesett. 

Støtten til fotbuen er bedre enn ventet. 
Skoen er lang og smal i hele lengden, og tåboksen er i smaleste laget for de virkelige brede føttene. 
Hælgrepet er utmerket. 

Sålegrep asfalt/grus: 
Skoene satt relativt godt på asfalt og fortau, og middels godt på grus. 

Vekt: 
Igjen - antall gram sier ikke alt. 
Disse skoene føltes lettere enn det vekta viser, noe som er positivt. 

Utseende: 
Kurant. 
Detaljer i rødt, hvitt og blått gir nasjonalnorske assosiasjoner, og gjør at skoene skiller seg litt fra horden av helhvite konkurrenter. 

Konklusjon/løpsfølelse: 
Dette er en sko som ikke er ekstrem i noen retninger, kankje med unntak av den lave prisen. 
Den passer til allroundbruk for lette løpere, og fartsbruk for mellomtunge løpere. 
