Halsey:Ekstremt tidsriktig 

Halsey har samlet et stjernelag. 
Resultatet er et popalbum som fanger lyden av 2017. 

Halsey: 
«Hopeless fountain kingdom» (Astralwerks/Universal) 

Å finne og ikke minst kreve sin plass som kvinnelig popvokalist er ingen enkel oppgave. 
Halsey lykkes i å brøyte seg fram og inn i selskap med Rhianna, Sia og Lorde med sitt andre album. 

Dette skyldes først og fremst et knippe solide låter med en ekstremt tidsriktig produksjon. 
Det er på grensen til kalkulert, men det holder høy kvalitet. 
Her har en hentet inn de heteste samarbeidspartnerne, blant dem nevnte Sia, The Weeknd, norske Cashmere Cat og eks-kjæresten Lido, og resultatet er en megaproduksjon designet for å vinne tenåringshjerter og toppe radiolister. 

Singlene er blitt sluppet som perler på en snor. 
Det startet med «Now or never» i april. 
Et modig valg som førstesingel – ikke umiddelbart fengende, men svevende vakker og seig, med en mer tilbakeholden vokal enn hun har frontet tidligere. 

Oppfølgeren «Eyes closed» overbeviste stort; en mørk og rå favoritt, sammen med tredje singel ut, «Strangers». 
Her pakkes to skeive kvinners elskovsbudskap til hverandre inn i en herlig 80-tallskoloritt, og det er muligens en av årets aller beste poplåter. 
«Bad in love» og den melodramatiske «Heaven in hiding» trer også fram som høydepunkter. 

22-åringen fra New Jersey har en inderlig og stødig vokal. 
Hun framfører sine egne tekster med stor innlevelse, men er ingen poet. 
Hun har en lite subtil måte å formidle kjærlighetsrus, lyst og lengsel på, og her er et par nødrim for mange. 
Men den direkte talemåten kler henne, og hun skaper troverdige bilder av seg selv liggende på skitne baderomsgulv. 

Miksen av r&b, trap og pop, skapt for å treffe bredt, er heldigvis også troverdig. 
Ikke alle låtene er like minneverdige, men «Hopeless fountain kingdom» oppfyller likevel de høye forventningene. 

Beste spor: 
«Eyes closed», «Strangers». 
