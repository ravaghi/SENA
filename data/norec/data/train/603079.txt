Tårer i millionklassen
Ari Behn har sett døden i øynene, og har ingenting interessant å melde. 

Siden 2013 har Ari Behn stilt ut og solgt sine egne malerier. 
Det har han gitt ham stor suksess, bildene er blitt solgt for opptil flere millioner. 
Nå er han også klar med ny bok, og kaller den «roman med malerier». 
Det er korte små tekster og dramatiske malerier om hverandre. 
Bakerst i boken står det hvem man kan kontakte for å få kjøpt Behns bilder. 
Det er nesten så man begynner å mistenke at bokens primære formål er å selge malerier. 

Jeg-personen har en smertefull svulst i øret, som antakeligvis skyldes at foreldrene nektet å ta ham med til legen da han som barn hadde øreverk, og heller la stekt løk i et håndkle inntil øret hans. 
I tillegg havner han i en bilulykke, og da blir det mye smerte på én gang. 

Bortsett fra dette inneholder boken egentlig lite handling, men derimot mye klaging. 
Han tror han skal dø, og sier gang på gang dette: «jeg dør». 

Jeg-personen har det vondt, det er det ingen tvil om. 
Men der andre, bedre forfattere dykker ned i sin egen smerte og finner noe uventet, og kanskje gjenkjennelig for leseren, syns Behn bare enda mer synd på seg selv. 

Han når bunnen. 
Han ser på bilder av seg selv: 
«Bildene viser smerten og ensomheten jeg kjenner. 
Jeg smiler ikke. 
Jeg gråter ikke. 
Jeg er stum og lammet. 
Det er ingen som ringer meg.» 

Selvmedlidenheten grenser til parodi, og det er vanskelig å si om Behn selv er med på spøken. 
Men parodien hadde fungert bedre om den ikke var overlesset med klisjéer: 
«Kjære død. 
La oss danse sammen. 
Du og jeg. 
Døden og jeg.» 

Tittelen «Inferno» påkaller den vestlige kulturs forestilling om helvete. 
Bortsett fra denne tittelen, som altså viser til Dante, er det lite i romanen som peker utover jeg-personen og forfatteren selv. 

I Ari Behns litterære univers er det plass til lite annet enn ham selv. 
Det er få setninger i denne boken som ikke begynner med ordet jeg. 
Han kommer aldri videre. 
I beste fall er det selvhjelp, i verste fall drukner det i selvmedlidenhet. 
