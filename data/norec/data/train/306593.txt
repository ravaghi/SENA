Et hypnotisk portrett av en av våre største nålevende filmskapere
«David Lynch: The Art Life» styrer unna fasitsvarene når den åpner opp et av vår tids mest innflytelsesrike kunstnerskap. 

FILM: 
«Twin Peaks: 
The Return» er ikke bare sommerens store tv-begivenhet; med sin cinematiske estetikk og totale likegyldighet overfor tv-dramatikkens konvensjoner er den også årets beste og suverent viktigste film. 
I skrivende stund gjenstår kun den to episoder lange avslutningen av det David Lynch insisterer på å omtale som en spillefilm i 18 deler, og timingen er dermed bortimot perfekt for kinolanseringen av dokumentarfilmen «David Lynch: The Art Life». 

Indirekte Den vedvarende appellen ved Lynchs kunstnerskap er uløselig knyttet til hans vedvarende motvilje mot å diskutere arbeidet sitt i annet enn vage og kryptiske vendinger. 
Dette innebærer at alle intervjuer han stiller opp på foregår på hans premisser, og krever at intervjueren er i stand til å få noe interessant ut av samtaler som konsekvent unngår kjernen i ethvert spørsmål. 

Med «David Lynch: The Art Life» har filmskaperne Jon Nguyen, Rick Barnes og Olivia Neergaard-Holm klokelig valgt å ikke jakte på svar i det hele tatt, men ganske enkelt la publikum få ta del i hovedpersonens bevissthetsstrøm. 
Tuslende rundt i sitt romslige atelier og verksted i Hollywood Hills legger Lynch ut om sin vei inn i kunsten, og disse beretningene er illustrert med arkivopptak og et rikholdig utvalg av hans malerier og skulpturer. 
For selv om han er mest kjent for sitt arbeid i film og tv, er det maler David Lynch dypest sett er. 

Ledetråder 
Filmen er starter med Lynch i en sølepytt som toåring og slutter på settet av debutfilmen «Eraserhead». 
Og selv om den ikke diskuterer filmene direkte, vil Lynch-tilhengere finne en rekke interessante puslespillbrikker i anekdotene og maleriene. 

Mest imponerende er likevel at «The Art Life» fanger Lynchs intense opplevelse av å være til stede i øyeblikket – øyeblikk som er så sterke at de bryter ned skillet mellom fortid og presens, minner og virkelighet – og viser hvordan disse øyeblikkene danner utgangspunkt for et av vår tids mest innflytelsesrike kunstnerskap. 
