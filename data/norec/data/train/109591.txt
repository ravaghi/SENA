Jon Hassell:«Last Night the moon came dropping its clothes in the street» 

ECM/Grappa Musikkforlag 

Trompetisten Jon Hassell har lenge vært en pioner innen jazzelektronika, blant annet i samarbeid med Brian Eno. 
Han gjestet Norge sist sommer i forbindelse med Punktfestivalen, og har nå flere norske musikere med i laget, gitaristen Eivind Arseth, Jan Bang med live sampling og Helge Nordbakken på trommer. 
Hassell presenterer musikken som montasjer, der deler av ulike konsertopptak er satt sammen i nye sammenhenger. 
Komposisjonene virker likevel organiske, med klanger og melodifragmenter som trer inn og ut av fokus. 

Det er behagelige og velklingende lydbilder, samtidig som materialet byr på motstand. 
Groover kan være diskré til stede, her og der dukker tema opp som gir assosiasjoner til andre melodier. 
En spennende utgivelse som åpner stadig nye rom. 
