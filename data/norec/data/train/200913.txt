Asus K53Sv
Denne robuste mellomklasse-PC-en bør definitivt vurderes for deg som ønsker deg en all-round-maskin. 

Det er to ting som har gått igjen på nesten alle de bærbare Asus-modellene vi har testet: 1) De er som regel svært stillegående 2) Følelsen av god kvalitet. 
Og på papiret ser det slett ikke ut til at mellomklassemodellen Asus K53Sv vil være noe unntak. 

Denne helt ferske maskinen fra Asus er i skrivende stund ennå ikke kommet i butikkene. 
Vi får opplyst fra Asus Nordic at det vil den gjøre i løpet av måneden, og da i flere forskjellige konfigurasjoner - men alle med siste generasjon Intel Core i-prosessor fra Intel. 

Bra mye for pengene 

Prisene ser ut til å starte på rundt 5.500 kroner i de butikkene som har registrert K53Sv i varelageret sitt, da med Core i5-prosessor, 4 GB minne og 500 GB harddisk. 
Maskinen vi har hatt på testbenken er en spesialsydd utgave som selges gjennom Dustin Home, til en pris av kr 6.299 kroner. 
Denne er oppjustert på flere punkter i forhold til basisutgaven. 
Her er de viktigste spesifikasjonene: 

15,6" blank LED-baklyst skjerm, 1366 x 768 piksler Intel Core i7 2630QM-prosessor 6 GB DDR3-minne (maks 8) 640 GB harddisk, 5400 rpm DVD-leser/brenner for alle DVD-formater Nvidia Geforce GT 540M grafikkort, 2 GB dedikert videominne Bluetooth v2.1 Trådløst nett (b/g/n) Gigabit kablet nett 3 stk USB 2.0-porter VGA og HDMI-skjermutganger Webkamera (0,3 megapiksler) 
Minnekortleser for SD/MS-minnekort Windows 7 Home Premium 64-bits versjon Størrelse: 378 x 253 x 34,9 mm Vekt: 
2,6 kg Pris for denne konfigurasjonen: 6.299 kroner inkl mva 

For øvrig merker vi oss at det ikke er noen USB 3.0-port her, webkameraret har lav oppløsning og det er ikke støtte for Bluetooth 3.0. 
Det kunne man kanskje forvente, med tanke på at det meste av det andre er svært oppdatert. 

Robust og funksjonelt 

Modellen kommer til å dukke opp i flere forskjellige farger. 
Vår testmodell har mørk grå, svakt stripet overflate i plast, og takket være aluminium på innsiden rundt tastaturet og pekeplaten, er den godt oppstivet. 
Overflatene er dessuten matte, og fettflekker vises nesten ikke. 
Det kan vi like! 

Tastaturet er av chicklet-typen, god avstand mellom tastene og enkelt å rengjøre. 
Det oppfører seg eksemplarisk under skriving, og bråker svært lite. 
Det eneste vi har å utsette på det, er at enter-tasten er litt for smal etter vår smak, noe som i starten førte til at vi noen ganger traff det numeriske tastaturet til høyre istedet. 
Dette er uansett utvilsomt en vanesak. 

Pekeplaten er sømløst integrert med omgivelsene. 
Den er glatt og behagelig å bruke. 
De to knappene under den er lette å trykke ned, og avgir ikke så mye klikkelyd at det blir sjenerende. 

Over tastaturet sitter et par høyttalere, merket Altec Lansing. 
Lyden er litt hul og tam, men vi har da hørt langt spinklere lyd fra andre PC-er tidligere. 
Du kan påvirke lydbildet noe, men til alt annet enn til tale og bakgrunnslyder velger du enten hodetelefoner eller eksterne høyttalere. 

Inn- og utganger er uten unntak plassert på sidene, og lett tilgjengelig, minnekortleseren sitter i front. 

Asus har imidlertid valgt en litt uvanlig strømtilførsel, midt på ene siden. 
Når pluggen i tillegg ikke har knekk, men stikker flere cm ut, synes vi dette er et merkelig valg. 
Her er det lett å dulte borti pluggen, med de ugreie konsekvensene det kan ha - spesielt på sikt, mener vi. 

Stillegående og rask 

Maskinen kommer med en rekke forhåndsinstallerte programmer, hvorav flere prøveversjoner. 
En av dem, en antivirusløsning fra Trend Micro, maser om registrering i tide og utide. 
For øvrig synes vi Asus har gjort en god jobb i forhold til å skape et miljø som glir greit og som ikke har påvirket verken fart eller brukeropplevelsen generelt. 

Vi liker godt måten maskinen veksler mellom integert, strømsparende Intel-grafikk og høyytelsesgrafikk fra Nvidia. 
Det hele skjer sømløst og umerkbart i bakgrunnen, i motsetning til flere løsninger vi husker fra 2010 - der skjermen gikk i svart hver gang grafikken svitsjet, og noen ganger også krasjet applikasjoner. 

Og "liker"-listen stopper ikke der. 
Vi har tidligere berømmet Asus for å lage effektive kjøleløsninger som verken bråker eller gjør maskinen særlig varm, og K53Sv følger fint opp. 
Under normale operasjoner hører du kun et svakt sus fra harddisken, og den trinnløse kjøleviften starter kun når den absolutt må. 
Støy var slett ikke noe tema under testingen, selv ikke under de tøffeste belastningene. 

Den generelle ytelsen oppleves som høy, de aller fleste oppgaver løses der og da og uten venting. 
Det skulle da også bare mangle; firekjernet i7-prosessor fra Sandy Bridge-generasjonen byr normalt på aldeles strålende ytelse, som tidligere kun var mulig på dyre desktop-maskiner. 

Windows 7 sin egen opplevelsesindeks sier følgende, skalaen strekker seg fra 1.0 til 7.9: 

Passmarks PerformanceTest 7.0 går litt mer i dybden, og i diagrammene under har vi sammenlignet prosessor- og grafikkytelsen med hva du kan forvente av andre maskiner som ligger i samme prisklasse: 

Som du ser ligger prosessorytelsen skyhøyt over hva som er vanlig i klassen, noe som bør veie tungt hvis du driver med tyngre oppgaver, som videoredigering, komprimering, konstruksjon og lignende. 

Grafikkytelsen ligger noe under snittet for andre PC-er med samme grafikkort, ifølge Passmark, uklart av hvilken årsak. 
GT 540M er uansett ikke noe førstevalg for innbitte gamere, men bør holde fint til de nyeste titlene hvis du går litt ned på kvalitet og detaljvinå. 

Hva med batterilevetiden? 
Vi målte den under kontinuerlig videoavspilling (HD-video 720P i Windows Media Player, og da holdt det ut i 3,5 timer før det tok kvelden. 
Det er et respektabelt resultat for en relativt kraftig maskin. 
Når vi senket belastningen til et minimum, hold det ut i omtrent 5,5 timer. 
Dette er litt over snittet i forhold til andre, tilsvarende maskiner vi har testet tidligere. 
Under normal bruk vil det normalt holde i 4,5-5 timer. 

Konklusjon 

Noen små negative bemerkninger har vi gitt underveis, som manglende USB3.0-støtte, litt smal enter-tast og merkelig løsning for strømtilførsel, men det endrer ikke på det faktum at vi totalt sett er meget godt fornøyd med det vi har sett av K53Sv. 
Spesielt prosessorytelsen representerer intet mindre enn et paradigmeskifte i forhold til hva du har kunnet forvente i klassen tidligere. 

Dermed gir vi en femmer på terningen, og et anbefalt-stempel til alle som er på utkikk etter en solid og god mellomklasse-maskin. 

Husk også å få med deg de andre PC-ene vi har testet i det siste. 

Asus K53SV-SX130V 
