Bear In Heaven:Mer synth, færre knallåter 

Ikke det mest profilerte av de mange proginspirerte indiegruppene fra Brooklyn, dette. 

Bear In Heaven «I Love You, It's Cool» (Dead Oceans/Tuba) Men det forrige albumet deres, «Beast Rest Forth Mouth», er noe av det beste som har kommet fra denne scenen. 

Forhåndsfølelsen på denne platen er at de skal ta nok et steg opp og frem. 
Slik høres det også ut - stilen er tydelig endret; der forgjengeren var et perkusjonspreget verk, har de nå skrudd opp synthfaktoren betraktelig. 

De jager den tørre, sentimentale Pet Shop Boys-følelsen som gjorde Hot Chip-albumet «One Life Stand» (2010) så skjønt, men låtene forblir fine stemninger mer enn genuint gripende sanger. 
Jon Philpots blåøyde vokal sørger uansett for at denne orgien av vellyd føles verdt å bruke tid på. 

BESTE LÅT: 
«Idle Heart» 
THOMAS TALSETH 
