Så 80-tallet og harry at det faller gjennom i 2013
Dagbladets musikkanmelder vurderer RBKs cupfinalelåt. 

LÅT: 
Fotballsangen stiller i en egen klasse: 
Den skal oppildne, den skal virke samlende, den skal hedre laget og fansen og ha stadionlyd og et par fete scoringer, teksten skal være lett å huske, den skal ha et enkelt refreng, den skal disse motstanderen og den skal framfor alt fenge. 

«Gullet ska' hjæm» har mye av dette. 
Det er en klassisk fotballsang - på mest godt og litt vondt. 

Kids og Stage Dolls Rosenborg Ballklub har forsåvidt en aldeles utmerket fotballsang fra før, men når du spiller cupfinale for første gang på mange år, er det lov å ta av litt. 

Den offisielle cupfinalesangen 2013 har tekst og melodi av Dag Ingebrigtsen (The Kids) og Torstein Flakne (The Kids / Stage Dolls), og spiller selvfølgelig på rivaliseringa mellom trønderne og moldenserne: 
«Den beste presangen en trønder kan få / e å få banke de søte små blå». 

Heavygitar 
I en av hovedrollene i videoen, som på banen, finner du Nicki Bille Nielsen i kamphumør. 
De andre hovedrollene har stemmen til Dag Ingebrigtsen og gitaren til Torstein Flakne. 

«Gullet ska' hjæm» har da også trøkk, men gitarlyden - og Flaknes solo - er dessverre utdatert. 

Heavystilen på denne låten er så 80-tallet og «Forelska i lærer'n»-harry at det faller gjennom i 2013. 
Men fengende er den. 

Sekkepipe 
Dessuten er fire minutter i lengste laget. 

Men pluss i boka skal de ha for en morsom tekst som disser Molde uten å gå over streken - og for avslutningen. 
Sekkepipa er riktignok ganske snodig, men det er også en morsom idé å legge inn den gamle Rosenborg-sangen helt på tampen. 

Tar dere utfordringen, Molde FK? 

Sangen kan kjøpes på Itunes. 
