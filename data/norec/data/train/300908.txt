Anmeldelse:«Doktor Proktors tidsbadekar» 

Den andre «Doktor Proktor»-filmen byr på tidsreisende prompehumor for hele familien. 

Film: 
Det er påfallende i hvilken grad filmatiske grep og sjangre som generelt fungerer dårlig i norske produksjoner ofte snus til vinneroppskrifter i norske barnefilmer. 
«Doktor Proktors tidsbadekar» har for eksempel mye til felles med «Wendyeffekten» — inkludert visuelt uttrykk, balansegangen mellom humor og spenning, og påfallende mange av de samme skuespillerne — men er jevnt over en langt bedre film. 

Fisefine franskmenn Utgangspunktet for historien er at Doktor Proktor (Gard B. Eidsvold) skal forsøke å forhindre sin store kjærlighet Juliette i å gifte seg med den vederstyggelige Claude Cliché, og dermed legger han og hans unge assistenter Lise og Bulle ut på et eventyr gjennom den franske historien.Men de tre kompanjongene må ikke bare kjempe mot Cliché og hans håndlangere, de må også holde seg ett skritt foran den groteske Raspa, som aldri har tilgitt den gode doktoren for å ha avvist hennes romantiske tilnærmelser. 

«Doktor Proktors tidsbadekar» er en karikert og burlesk familiefilm som på det visuelle plan har hentet mye inspirasjon fra regissører som Tim Burton, Wes Anderson og Jean-Pierre Jeunet. 
Strukturmessig minner den mer om en animasjonsfilm, der den uanstrengt hopper fram og tilbake mellom ulike miljøer og epoker. 
Animasjonspreget kommer også til uttrykk i framstillingen av Bulle, som i unge Eilif Hellum Norakers skikkelse er en av nyere norsk films mest interessante — og underholdende — rollefigurer. 

Tidløs promp 
Kanskje er det så enkelt som at norske filmskapere har lettere for å få grep om tematikken og følelsesregisteret i barnefilmer enn filmer for voksne. 
Eller kanskje har det å gjøre med at det i Norge ligger mer penger — og dermed mer ressurser — i barnefilm enn i film for et eldre publikum. 

Det som imidlertid er sikkert er at «Doktor Proktors tidsbadekar» er en vellaget og morsom familiefilm som underholder både store og små — og som fortjener det store publikummet den utvilsomt kommer til å få. 
