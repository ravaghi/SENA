Spillanmeldelse:Det villere vesten 

Vesten blir ikke stort villere enn den er i «Call of Juarez: 
Bound in Blood». 
Det er ikke bare en kompliment. 

Clint Eastwoods oppgjør med seg selv og hele westerngenren i filmen «Unforgiven» («Nådeløse menn») satt et foreløpig punktum for romantiseringen av «det ville vesten». 

Med Cormac McCarthys monumentale (men seige, det må sies) klassiker «Blood Meridian» fra 1985 som ledestjerne, forlot Hollywood John Wayne og «the man with no name». 
Nå skulle USAs mørke skapelsesprosess skildres uten filter, noe som blant annet har resultert i den kølsvarte TV-serien «Deadwood» og den fantastiske filmen «There Will Be Blood». 

Derfor oppleves «Call of Juarez: 
Bound in Blood» litt som å ta et skritt tilbake i denne genrens evolusjon. 
Her får du et spill som bader i spaghettiwestern-klisjéer - et spill hvor mennene er stoisk barske og uredde, og hvor volden er kul og fri for konsekvenser. 

Nå er det ikke noe galt i dueller ved solnedgang og alt det der, men det blir litt... billig, hvis det er riktig ord, sammenlignet med dypdykkene som for tiden gjøres i denne tidsperioden på kinolerretet og TV-skjermen. 

Dette andre «Call of Juarez»-spillet tar derimot et betydelig skritt inn i sin egen samtid ved å tilby en skikkelig hardkokt, mørk og spennende historie med gode rollefigurer og et mer eller mindre troverdig hendelsesforløp. 

Du møter og styrer brødrene Ray og Thomas McCall, som begge deserterer fra de konføderate styrkene under den amerikanske borgerkrigen for å forsvare hjemmet sitt. 

Når de kommer frem er det derimot for sent, og jakten på en legendarisk aztekerskatt begynner - via omveier som blant annet involverer deres prestebror, indianere, banditter, diverse sheriffer, The Pinkertons og en forførerisk kvinne. 

Etter hvert står bror mot bror (uten isopor denne gangen), og det er særlig forholdet mellom de to og hevnlysten som driver dem som løfter spillet opp av den smågeneriske actionsekken. 

For en god historie er en god historie, og et underholdende spill er et underholdende spill. 
Det skal ikke mer enn det til for å bære et spill som dette, uansett hvilke interessante retninger denne genren har tatt i andre medier. 

Spillbarhetsmessig er «Call of Juarez: 
Bound in Blood» preget av varierte, intense og presist regisserte oppdrag med høy underholdningsverdi. 

Rammen rundt all skytingen er også nydelig stemningsfull med vakre miljøer og effektiv Ennio Morricone-inspirert musikk. 

Techland har dessuten introdusert en rekke smarte gameplayknep som kler spillet svært godt, til tross for at implementeringen av disse elementene er gjort på en måte som det er litt vel vanskelig å få et godt grep om. 

Et riktig så bra actionspill har det med andre ord blitt. 

Såpass bra at jeg blir minnet på de uomtvistelige kvalitetene i «Once Upon a Time in the West» og «Den gode, den onde og den grusomme». 

Og da har det kanskje ikke så fryktelig mye å si at jeg gleder meg til «Blood Meridian» og det VIRKELIGE ville vesten gjør sitt inntog i spillenes verden også. 

PS: 
Spillet er testet på PS3 og delvis på Xbox 360. 
Se også opp for westernspillet «Red Dead Redemption», som kommer på PS3 og 360 til høsten. 

Lanseringstrailer for PC-, PS3- og Xbox 360-spillet Call of Juarez: 
Bound in Blood. 
