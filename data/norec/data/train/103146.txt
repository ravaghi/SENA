Spillanmeldelse:«Alice: Madness Returns» 

(VG Nett) 
Kult-favoritten «American McGee's Alice» forvandlet «Alice i Eventyrland» til en mørk, voksen og interaktiv opplevelse. 
Elleve år senere er det klart for en fortsettelse. 

Alice er nå ute av sinnssykehuset og befinner seg i et barnehjem i London. 
Her forsøkere hun å glemme alle detaljer rundt brannen som drepte foreldrene og søsteren hennes. 

Omstendighetene vil det derimot annerledes, de undertrykte minnene leder Alice tilbake til Eventyrland. 
Og enten hun vil eller ikke, handler det nå om å nøste opp i mysteriet bak den fatale brannen. 

Rent tematisk er det mye å glede seg over her. 
Historien er genuint spennende og befriende kølsvart. 
Spillet leverer treffende symbolbruk, og de uklare skillene mellom fantasi og virkelighet er utnyttet til det fulle med et grotesk rollegalleri og mange svært ubehagelige scener. 

Støttet opp av de styggvakre miljøene og et utrolig treffende lydbilde, er det opplagt at utviklerne først og fremst ønsker å skrape i følelsene til spillerne. 
Vi er nærmere horror enn kos, for å si det sånn. 

Det må derimot nevnes at spillbarheten føles litt oppbrukt. 
Hvis du skreller bort den fantastiske innpakningen, finner du et svært tradisjonelt action-/plattform-/eventyrspill. 
Det blir aldri direkte kjedelig, men det blir aldri veldig engasjerende heller. 

Her gjøres de sylskarpe kantene i den herlige innpakningen litt rundere. 
Men de er fortsatt skarpe nok til å gi et sterkt og varig inntrykk. 

ALICE: MADNESS RETURNS Plattform: 
PS3, 360 og PC Genre: Action/eventyr Alder: 18 Utvikler: 
Spicy Horse Utgiver: 
Electronic Arts 
Mer info 

PS: 
«American McGee's Alice» følger med på kjøpet. 
