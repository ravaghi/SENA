Kenneth Ishak:«Everything Has Soul» 

(FWD Records) 

Kenneth Ishak fra mossegruppa Beezewax er en uhyre aktiv herremann. 
I fjor utga han den grovt oversette og undervurderte solodebuten «Northern Exposure». 

Nå gjør Kenneth Ishak et nytt forsøk med «Everything Has Soul», som er et lite mesterverk når det gjelder lavmælt og bittersøt gutteromspop. 

De fleste av albumets 11 sanger er tatt opp i et enkelt hjemmestudio. 
For Ishak vet hva han driver med, om noen skulle lure på det. 
Albumet er varmt, intimt, harmonisk, vakkert, mykt og innsmigrende. 

Låter som «Time Is Gold», «O My 

True Friend», «A Boy's Lie» og «Fall Fallen Day» er slitesterke små perler fra en undergrunnshelt som tåler atskillige runder på stereoanlegget. 
At gruppa til Kenneth Ishak nå har fått en avtale med Warner Music Norge er nok et bevis på at stahet kan lønne seg i det lange løp. 

ESPEN A. HANSEN 
