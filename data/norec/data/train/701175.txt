Mammutens siste nummer
Det er ikke lett å være mammut. 
Den globale oppvarminga rammer raskere enn vestnorsk ettermiddagsbyge. 

De eneste kameratene dine er en avfeldig tiger med lavt blodsukker og tannreguleringsbehov og et dovendyr med Dagfinn Lyngbøs beklagelig umedisinerte bergensstemme. 
Når du i satt alder treffer ei dame av egen ætt, er hun en seksuelt umoden og artsmessig forvirra nevrotiker-mammusine som tror hun er pungrotte og henger etter halen når hun sover. 
Det blir ikke barn av sånne hvilevaner. 

I «Istid 2» må vennene fra «Istid» flykte slik animerte dinosaurer gjorde forrige gang («The land before time»), for dalen deres blir utsatt for en Emmerich — klimakatastrofen rammer fortere enn Dennis Quaid kan rydde pannerynkene sine. 
Et forvirra tog av historiske eksistenser snubler seg ut av et opprinnelig revir og håper på en plass i Darwins nye verden. 
Som vi alle vet, gikk det ganske elendig med mammutene. 
Det var ikke lett å være mammut. 

Ingen skal si at manusforfatterne har lagt mye arbeid i selve Exodus-handlingen. 
Animasjonsfilmer av «Istid»-arten blir skrevet omtrent på samme måten som revyer. 
Skribentene hiver replikker og fasonger rundt i lufta mens de drikker fransk vann av korpulente småflasker, og når de har funnet noen fikse ting, spinner de en halvferdig historie rundt dem. 
Fordelen ved denne arbeidsformen er at ingen av filmene minner om «Kristin Lavransdatter». 
Ulempen er at de minner så sterkt om seg selv. 
Genre-preget er i ferd med å skape rein etikettkunst. 

Det vrimler uvettig under breens bredd. 
Et hysterisk urbanmylder av hastige skapninger kan i noen tilfeller gjenkjennes, i andre bare gjettes. 
Computer-kunstnerne som lager tryner til uvanlige dyr har hatt herlig frie hender, og «Ice age: 
The meltdown» består først og fremst av så mange hjertevinnende oppsyn at selv bartendere og drosjesjåfører vil føle godhet for mangfoldet. 

Historien er som nevnt enkel. 
Oppegående fortidsdyr finner ut at flommen vil komme, og deretter begir de seg til en reddende trestamme i enden av dalen. 
Farer oppstår. 
Og vi får se det underlige lille ekornet med hoggtennene. 
Mye og ofte får vi se det. 
... et atletisk mammutsamleie ville virket forfriskende i en litt forutsigbar familiefortelling. 
