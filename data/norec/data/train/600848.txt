Om katter og hus
Regi: 
Jeremy Degruson, Ben Stassen 

Norske stemmer: 
Matilda Gressberg, Erlend Sem Hartgen, Jeppe Beck Laursen, Karl Gunnar Øby, Magnus Nielsen, Suzanne Paalgård, Christoffer Staib 

Sjanger: Animasjon/familiefilm 

Land: 
Belgia 2013 

Aldersgrense: 
Tillatt for alle 

Egnethet: 
Familie 

Plottet i denne belgiskproduserte animasjonsfilmen kan ikke sies å være spesielt originalt. 
Men for små kinogjengere som ikke har sett alt for mange filmer — og som kanskje til og med vet å sette pris på det som er sånn passe forutsigbart - kan «Torden & Magi» godt være midt i blinken. 

Den handler om kattungen Torden. 
Han er hjemløs og søker tilflukt i et mystisk gammelt hus. 
Der bor den eksentriske magikeren Lauritz sammen med kjæledyrene sine og massevis av trylletekniske duppedingser. 
Snart har Torden funnet sin plass i den lille truppen deres. 
Men så havner Lauritz på sykehus, og det blir opp til de små vennene hans å redde huset fra en grisk nevø som vil selge det. 

Selv om man kjapt skjønner hvilken vei historien kommer til å ta, er påfunnene underveis både mange og fiffige. 
Godt hjulpet av farge- og detaljrik animasjon, når kampen mellom de snille og den slemme etter hvert nærmest psykedeliske høyder. 
Og selv om «Kule kryp», som også går på kino nå, føles et par hakk hvassere enn denne, vil ikke «Torden & Magi» kjede verken store eller små. 
Du kan trygt ta med mamma og pappa på kino. 

Anmeldelsen er basert på 2D-versjonen med norsk tale. 
