Bilporno
«Project Gotham Racing 3» er like fordømt vanedannende som sist. 
Og på Xbox 360 er det i tillegg penere enn noen sinne. 

Etter det relativt populære «Metropolis Street Racer» på Dreamcast og det noe sprikende «Project Gotham Racing» på Xbox, slo Bizarre Creations spikeren gjennom planken med «Project Gotham Racing 2» for to år siden. 

Kombinasjonen av poenggivende actionkjøring, adrenalinpumpende først-over-målstreken-racing og tidenes beste onlineintegrering i et bilspill etablerte «Project Gotham Racing»-serien som et av de sterkeste kortene til Microsoft i deres kamp om konsollspillere. 

Ikke så rart, derfor, at «Project Gotham Racing 3» følger Xbox 360 ut av startgropa. 

Bil- og veifølelsen er det vanskelig å gjøre noe med. 
Den satt allerede som ei kule i forgjengeren, og er minst like deilig her. 
Bilene har en nydelig tyngde, og reagerer som de bør gjøre, på forskjellige utfordringer i veibanen. 

Det samme gjelder onlinespillingen. 
Her får du en like omfattende og rik opplevelse som sist - med umiddelbare oppkoblinger til aktive servere, mulighet til å laste ned replays fra verdens beste sjåfører og highscore-lister for hver eneste bane og hvert eneste modus. 

Overgangen til en ny, mer kraftig konsoll har allikevel ganske mye for seg i et bilspill som med halvmanisk iver fråtser i glinsende karosserier på fete biler. 

Uansett om du vandrer rundt i garasjene dine og kikker på dine innkjøpte doninger, om du freser avgårde i Shinjuku eller om du stopper spillet og går over i fotomodus - dette er bilporno av ypperste merke. 
Du har aldri sett et så pent bilspill som dette. 

Omgivelsene du raser gjennom har også fått et betydelig ansiktsløft. 
Bygninger og sånt tåler riktignok ikke en nærmere, mer finstuderende inspeksjon - det blir litt klinisk. 

Men når du kjører avgårde i 300 kilometer i timen, fremstår omgivelsene som et særdeles naturtro bakteppe. 
Som igjen øker graden av innlevelse, det kanskje eneste området i bilspill det er mulig å gjøre mye med fremdeles. 

Her vil jeg gjerne også fremheve den enestående synsvinkelen fra innsiden av bilen. 
Du kan bruke både side- og bakspeil aktivt, og du kan se til sidene om du ønsker det. 
Er det innlevelse du er ute etter, er det her du begynner - alt du møter får brått et mer realistisk preg. 

Xbox Live-integreringen er også mer omfattende, noe først og fremst inkluderingen av Gotham TV bidrar til. 
Her kan inntil 30.000 Xbox Live-brukere være tilskuere på samme match, og hver eneste en kan styre kameravinkler og slikt etter eget ønske. 

Ikke fullt så gøy som jeg hadde håpet på foreløpig, men bare tenk når det blir arrangert forskjellige offisielle mesterskap. 
Dette kan bli riktig så spennende. 

Bilspillere med samlemani får også mer enn nok å sette tennene i. 
For mange vil det gå sport i å kjøpe hver eneste bil og å med gnissende tenner begi seg ut på oppdraget å samle hver eneste ferdighetsmedalje i spillet. 

Lykke til, det er veldig mange av dem. 

I tillegg er alle de slappe startbilene fjernet, nå er det bare brølende fartsvidundere igjen. 
Jeg synes det er deilig å bli kvitt daukjøttet, og at man kan begynne å samle på godsakene så og si umiddelbart. 

I sum er kanskje ikke «Project Gotham Racing 3» et veldig stort skritt fremover for serien. 
Men det er ikke så rart, forgjengeren var ekstremt god. 

Og det er i alle fall ingen tvil om at vi fremdeles snakker om et sterkt vanedannende bilspill, med intens og engasjerende racing, nydelig villmannskjøring, hauger av kule biler og et helt fantastisk system for onlinespilling. 

Mitt soleklare favorittspill på Xbox 360 så langt. 
