Påskekrim på TV2:På sporet av påskemoro 

TV-premiere: 
«Toget - på sporet av en morder». 
TV2, seks episoder, premiere 16. april 19.30. 

Regi: Håkon Herresthal. 
Med: 
Morten Ramm, John Brungot Ingen påske uten påskeparodier? 
Tja, TV2 har servert egne parodiske nøtter til stor suksess siden 2004, så det var vel på høy tid med drapsgåter og selvhøytidelige etterforskere. 
På «Toget» får vi to av dem: 
Morten Ramm spiller Kenneth Berg, en breial og svært alkoholisert, for tiden suspendert etterforsker ved voldsavsnittet i Oslo. 

Han er ikke spesielt intelligent, men har alltid en «på kanten»-replikk på lur er han togkupeens Harry Hole. 
Ramm omfavner fyren fra første stasjon og sleiver med god timing og østkant-sjarm. 
I slutten av første episode treffer vi mannen som - etter en del diskusjon om jurisdiksjon - skal bli hans makker: 
Sean Henry Holm, en bedrevitende eksiltrønder med bowlerhatt og forfinet «sprog», en etterforsker av den veldig gamle skolen. 
Han spilles av det kanskje største komiske talentet i landet per nå; allsidige John Brungot. 

To parhester som kjenner hverandre godt fra «Torsdag kveld fra Nydalen», og det smitter over på oss seere. 
Vi befinner oss på Bergensbanen på vei mot påskefjellet. 
Et dramatisk ras stenger alle inne ved Finse - og etterlater to drapsofre! 
Berg og Holm går løs på saken, førstnevnte med fordommer som etterforskningsmetode, Holm med utgangspunktet «ting er aldri som man først antar». 

Etterforskningen er i gang, med lytehumor og teite forviklinger. 
Spenningen er vel ikke akkurat til å ta og føle på, det er antakelig ikke meningen heller. 
Men vi humrer likevel passe av slikt man egentlig ikke bør le av. 
Følelsen av å være innestengt i kupeen som seer tiltar litt etter første episode, det blir vel mye prat og ping-pong-diskusjoner mellom de to herrer. 
Men, etter at de gjenværende passasjerene gjør opprør mot «umotivert sjikane» og dermed blir mer involvert tar serien seg kraftig opp - og ting er definitivt ikke som man først antar! 
«Toget» er vel anvendte 20 minutter på kveldstid i påskeuken. 

ØYSTEIN DAVID JOHANSEN 
