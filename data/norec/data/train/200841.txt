Flerbruksbil:Renault Grand Scenic 

Den definerte klassen, da den kom første gang. 
Henger den fortsatt med? 

Vi testet nylig Renault Captur, en virkelig positiv opplevelse og tok oss rett og slett i å mimre litt. 
Hvor er det blitt av storselgerne, som blant annet Grand Scenic? 
Duger den forsatt? 

Nåværende generasjon Grand Scenic, den tredje i rekken, kom så langt tilbake i tid som 2009, og i motsetning til Captur vil en Grand Scenic eier aldri få oppmerksomhet fra noen noensinne for bilen. 

Se Captures geniale seteløsning 

Ble endret underveis 

Modellen fikk en facelift i 2012, med en del forbedringer både innvendig og utvendig, og et større utvalg i sikkerhetsutstyr. 
Men noen designbombe kan man strengt tatt ikke snakke om… 

Når det er sagt, dette gjelder jo omtrent alt som er av biler i klassen flerbruksbiler. 
Det eneste hederlige unntaket er vel Opels Zafira Tourer, som faktisk ser litt sci-fi ut hvis du velger den rette utstyrspakken. 

Men en slik bil handler om familien, og da er det praktiske løsninger og fornuft som står i høysetet. 

Det betyr at baksetet kan justeres i alle mulige vinkler og fasonger med den største letthet. 
Barna vil antagelig sette stor pris på å ha et eget bord til å folde opp fra seteryggen fremfor seg. 
I ren flystil har det et hull beregnet for en kopp. 
Pass bare på å finne kopp som passer, eller så er hullet mer til bry enn til nytte. 

Baksetene er forøvrig av den individuelle typen. 
Hver stol kan justeres eller klappes sammen uavhengig av de andre. 

Grand Scenic laster hele 208 liter med alle syv seter i bruk, og 702 liter som vanlig femseter, noe som betyr at du kan stue inn to barnevogner uten store problemer. 

Legger du ned alle setene i andre seterad har du 2063 liter til rådighet, og ved frakt av ekstra lange ting kan man legge passasjersetet foran flatt. 

Det er også enkelt å laste inn barneseter og barnet i baksetet. 
Ellers er det rundt 40 ulike oppbevaringsrom med totalt 92 liter tilgjengelig, så her kan du smugle mye røyk og snus fra broderlandet uten at det blir lett oppdaget. 

På det jevne 

På plass bak rattet er inntrykket helt på det jevne. 
Interiøret har et ganske spartansk inntrykk, men man sitter ganske godt. 

Selve instrumentpanelet er opp og til høyre, og den øverste delen forsvinner for meg når jeg har setet normalt justert i forhold til rattet. 

Dette fordi dashbordet henger ut over instrumentpanelet for å beskytte det mot solreflekser, men løsningen er altså ikke optimal. 

Irriterende funksjon 

Interiøret ellers har mye hardplast, og knappene på rattet går alle på Cruise Control, noe som føles unødvendig. 

Som på Captur er det en skjult bryter bak rattet, som styrer en del radiofunksjoner. 
I motsetning til Captur er det her CD-spiller (men ikke Dab+), men den har en overraskende irriterende funksjon. 
Jeg hører nemlig på en lydbok med lange kapitler opp til 45 minutter i lengde. 

Problemet er at hver gang jeg stopper bilen, eller slår av anlegget, så begynner CDen igjen på starten av det kapittelet jeg hørte på. 

Hver gang. 
Uansett hvor langt uti det jeg var kommet. 
Irriterende. 

Flyter fint av gårde 

Ute på veien er bilen typisk flerbruksbil. 
Det vil si en stor og tung bil som har fått et kompromiss mellom komfort og fasthet, med fokus på det førstnevnte. 
Det betyr at bilen klarer seg bra, og flyter fint av gårde. 

Grand Scenic er en fin milsluker, noe som passer fint når hele familien skal av gårde på langtur. 
Presser du den hardt går den over i forutsigbar understyring. 

Dieselmotoren på 1,5-liter og 110 hk er godt tilpasset girkassen, og føles både smidig og kultivert. 
Girkassen passer fint til norske hastigheter, og sjettegiret kommer inn i bildet når man kjører hjem langs E6 fra Gardermoen. 

Det er derfor ingenting spesielt å utsette på bilen under vanlig kjøring, og den føles veldig lettkjørt og enkel i bruk. 

BOSE Edition 

Prislappen og dens utstyr er heller ikke noe å klage over. 
Testbilen er en såkalt BOSE Edition. 
Det betyr et Bose-lydsystem med 9 høyttalere, Bose logo foran samt på innstegslister, sportspakke med 17-toms alufelger, bi-xenonlys og dynamiske kurvelys, nøkkelkort, panoramatak, og parkeringssensor. 

I tillegg har den familiepakke (med flybord, oppbevaringsrom i gulvet foran og bak, solpersienner integrert i bakdørene, lommer i ryggen på forsetene og kartleserlamper) samt sidebeskyttelseslister i krom. 

Alt dette er i tillegg til det som er standardutstyr i Expression til 295 000 kroner med samme motor, som f.eks regnsensor, cruise control, automatisk klimaanlegg, setevarme foran og elvinduer foran og bak. 

Prisen for BOSE Edition med 110-hesters diesel er 330 000 kroner, og det må sies å være mye flerbruker for pengene. 

Til sammenligning koster f.eks VW Touran med Freestyle utstyrsnivå og 105-hesters diesel 351 000 kr, mens den samme Touran utrustet med Exclusive utstyrsnivå koster over 390 000 kroner. 

Konklusjon 

Grand Scenic er derfor blant de flerbruksbiler som tilbyr mest for minst, og siden den begynner å nærme seg slutten av sin livssyklus bør det meste av barnesykdommer være luket bort. 

Til gjengjeld merkes det at bilen ikke lenger er helt ny, og den når ikke helt opp mot min personlige favoritt i denne bilklassen: 
Opel Zafira Tourer. 

Som et fornuftig bilkjøp for familien som trenger en rimelig, praktisk og lettkjørt bil, kan Renault Grand Scenic så absolutt anbefales. 
Bare ikke hør på lydbøker, så går kjøreturen aldeles utmerket. 
