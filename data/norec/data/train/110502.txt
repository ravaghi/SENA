Kanye West:«808s & Heartbreaks» 

(Universal) 

Han kunne kalt seg Kanye East denne gangen. 

I den grad det var noe galt med fjorårets «Graduation», var det at Wests patenterte poprap begynte å bite seg selv i halen. 
Men dette, hans fjerde album, er et formidabelt stilhopp for en så stor og etablert artist. 
Her er det så å si null rapping igjen - dette er ringetone-R&B med mye følsom og tungt prosessert vokal. 

«My friend showed me pictures of his kids/And all I could show him was pictures of my cribs», synger West selvrefsende, på en plate hvor han desperat prøver å håndtere morens bortgang og et åpenbart tungt brudd med kjæresten. 
Man kan trygt si at han befinner seg i en livskrise, og det er i grunn ganske vakkert å bevitne hvordan en til vanlig så lite ydmyk mann bretter seg ut emosjonelt slik West gjør her. 

Likevel tar han ikke ut potensialet maksimalt, for kun unntaksvis utnytter han sine produksjonsferdigheter til å lage noe som føles unikt. 
Ofte blir «808s & Heartbreaks» bare en ordinært god R&B-plate med ekstra trommer. 
Høydepunktene er imidlertid nydelige, og det er lett å beundre West for denne kreative u-svingen. 
Nå føles det som om hva som helst kan skje. 

ANBEFALTE KJØP: 
«Welcome To Heartbreak», «Heartless», «Love Lockdown», «Bad News» 
