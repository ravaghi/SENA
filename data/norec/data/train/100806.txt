Overambisiøs
Regi: 
Milos Forman. 
Genre: 
Drama. 
Spania. 
Fra 15 år. 

STJERNER: 
Javier Bardem, Stellan Skarsgård, Natalie Portman. 

HANDLER OM: 
Madrid, 1792. 
Den spanske inkvisisjonen jager kjettere, «hekser», protestanter og jøder, og maleren Francisco Goyas modell Ines (Portman) blir tatt til fange etter å ha avslått svinekjøtt på et vertshus. 
Hun havner i fengsel, hvorpå hun blir gravid etter seksuelt samkvem med torturisten Fader Lorenzo. 
Både datteren og faren forsvinner. 
15 år senere kommer Napoleon til byen, og med ham returnerer også Lorenzo nå som overbevist revolusjonær. 

DOM: 
Den som forventer seg en biografisk film om Francisco Goya, vil bli sårt skuffet av denne. 
Milos Formans overambisiøse film om Spania sent på 1700-/tidlig på 1800-tallet handler om så mangt, Napoleons inntog i og tap av Spania ikke minst, men Stellan Skarsgårds overraskende lattermilde og smilende, nesten litt tåpelige Goya blir raskt en statist i filmen som bærer hans navn. 

Det alvorlige problemet er imidlertid at historien lener seg så tungt på usannsynlige tilfeldigheter at filmen aldri går opp, og forblir atskillig mer velment enn vellykket helt til den utilfredsstillende sluttscenen. 
«Goya's gjenferd» skal ha pluss for fine karakterskuespillere i mange av de mindre rollene, samt Natalie Portman som Ines og «sin egen» datter, Alicia. 
Men det sterkeste med filmen er Goyas originalkunst dash som vist under sluttekstene. 

MORTEN STÅLE NILSEN 
