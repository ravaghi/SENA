Animal Collective:«Fall Be Kind EP» 

(Domino/EMI) 

En typisk «husk oss når dere skal lage årsavstemninger!»-utgivelse. 

Med to viktige unntak: 
1) Deres «Merriweather Post Pavilion»-album er uansett inne i kåringsvarmen for lengst. 
2) Dette er en flott plate i seg selv. 

«Fall Be Kind EP» er restmateriale fra denne New York-trioens nyklassiker fra januar i år, og sier som sådan kanskje mest om sitt moderskip: 
Når dette er sanger som ble «til overs», må det sannelig ha vært en fruktbar seanse. 
Bandets moderne elektroniske poppsykedelia er hjertevarm og eiegod på samme universalt appellerende måte som The Flaming Lips var det for ti år siden. 
Musikk stappfull av håp, drømmer og empati. 

Denne femspors EP-en er mer basert på stemninger der «Merriweather Post Pavilion» var et tydeligere, låtsterkt verk. 
Men Animal Collectives abstrakte følerier er i så god kontakt med sentralnervesystemet at de aldri oppleves som innadvendte. 
Akkurat nå er de den beste medisinen du får kjøpt uten resept. 

ANBEFALTE KJØP: 
«Graze», «What Would I Want? 
Sky», «I Think I Can» 
