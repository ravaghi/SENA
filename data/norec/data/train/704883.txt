Sterk stemme, svakt show
Beth Hart var en av de første artistene som fikk vist hva hun var god for under årets By: larm. 

Den amerikanske artisten spiller rock med innslag av soul, blues og country, og musikken bæres av den vanvittig kraftige stemmen hennes. 

Hun spiller både piano og gitar og har ikke med seg noe band, bare en ekstra gitarist. 
På denne måten kommer hun selv veldig i fokus, og må i stor grad bære konserten helt alene. 

Dessverre lykkes hun bare delvis. 
Det ble tidlig klart at VG-teltet ikke var stedet for Hart. 
Scenen var for stor og upersonlig for den inntrengende og kraftfulle stemningen i musikken. 

En annen ting som trekker ned er at lydsjekken ble foretatt umiddelbart før konsertstart. 
Det er ikke bra å spille små snutter fra sangene man skal fremføre fem minutter før de skal fremføres i sin helhet. 
Når det er sagt må det trekkes fram at Beth Hart er en tøff dame med masse attityd. 
Hun spiser ganske sikkert såkalte guttejenter som Avril Lavigne til frokost. 
