Meningsløst på så mange plan
Dette er et spill som ikke passer for noen, det er jeg rimelig overbevist om. 
Kortversjonen: 
Du får jobb i en klesbutikk full av ekle manga-fjolledamer, og så skal du hjelpe kundene med å finne klær som passer stilen deres. 
Ja, det er så banalt. 
Du får til og med hint om hvilke merker som lager klær i den stilen kunden etterspør, og så er det bare å sette sammen hva det måtte være. 
At det ser totalt åndssvakt ut, har ingen betydning, så lenge du har valgt de rette merkene. 
Så fyller du opp lykk-o-meteret ditt etter hvert som disse tullingene du styler opp blir ekstatisk lykkelige av å finne akkurat det skjørtet eller den vesken de var ute etter. 
Alle er kjempeglade og skryter av deg, og det hele er så kvalmende at det blir strengt nødvendig å avreagere med en dose Call of Duty etterpå. 

Spillet har treårsgrense, men du må ikke finne på å gi det til treåringen, for han vil ikke forstå en døyt. 
Det gjør for så vidt ikke jeg heller. 
Styr for all del unna. 
