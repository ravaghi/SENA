Kristoffer Robins midtlivskrise
Ole Brumm oppsøker Kristoffer Robin som voksen for å lære ham familieverdier. 
Det er blitt en passe honningsøt fortelling. 

Regissør Marc Forster ga oss «baksiden» av Peter Pan-universet i Finding Neverland og burde ha de beste forutsetninger for å dikte fritt rundt Kristoffer Robins forhold til vennene i Hundremeterskogen. 
Men oppdragsgiver er Disney, som i dag eier Ole Brumm med hud og hår, og konsernet tillater neppe store krumspring. 

Derfor er denne filmen blitt en passe honningsøt fortelling som holder seg trygt innenfor A. A. Milnes kjente univers, til tross for det overraskende grepet med å la Kristoffer Robin møte seg selv i døren i voksen alder. 

Brumm lærer Robin en lekse 

Filmen starter med den kjente scenen der Kristoffer Robin holder en avskjedsfest for vennene fordi han må begynne på kostskole. 
Han tar tappert farvel med barndommens «kosedyr» og begir seg ut i det virkelige livet, en grå britisk tristesse der han i voksen alder ender i en jobb som effektivitetsleder i et koffertfirma. 

Her bruker han all sin tid på å kutte i utgiftene og tilfredsstille sin urimelige sjef, spilt av Mark Gatiss (mest kjent som Mycroft i Sherlock), mens han neglisjerer hustruen og datteren Madeline. 
Det er da Ole Brumm og gjengen griper inn. 

Det kan virke som en tilfeldighet at de bryter ut av fantasiverdenen, men det er det selvsagt ikke. 
De skal lære Robin en lekse og minne ham om hvor han kommer fra. 

Tussi har de beste replikkene 

Når Hundremeterskogens antihelt inntar London, oppstår det mye fysisk komikk som Ewan McGregor i voksenrollen håndterer greit. 

Det er ikke enkelt å spille mot statiske kosedyr som har beholdt den enkle utformingen fra E. H. Shepards tegninger. 
Hovedpoenget med bamsen har alltid vært at den er så rund både i form og formuleringer at vi kan projisere inn våre egne dagdrømmer. 

Nok en gang er det Tussi som har fått utlevert de beste replikkene, men det er selvsagt en smakssak. 
Brumms evige snakk om å gjøre «ingenting» kan denne gangen tolkes som et forsøk på å få Robin til å bryte med effektivitetsjaget som gjør både ham og familien ulykkelig. 
Kanskje rommer det også en betimelig oppfordring til barn om at det gir mening å kjede seg, det er nettopp da magiske ting kan skje? 

Språket er et savn 

For å gjøre filmen tilgjengelig for de minste har man laget den i norsk versjon. 
Men fortellingen inneholder så mange erkebritiske innslag at filmen mister noe essensielt når språket fjernes. 

Når dyrene i tillegg er så statiske som her, blir synkroniseringen av snakketøyet enda viktigere for å skape nærhet. 
Det er selvsagt bare de voksne barna som vil reagere på det, men vi er mange. 
Kanskje burde distributøren også vise en kopi av originalversjonen? 
