Sprekker i mesterverket
Men Ariel Pink er fortsatt en popalkymist av de sjeldne. 

ALBUM: 
Ariel Marcus Rosenberg var en av disse ufordragelige ansatte i platebutikken som lenge fnyste av alt annet enn obskur 80-tallsfunk fra Etiopia. 

At hans egne lydutfoldelser, under navnet Ariel Pink, beveger seg mer på den sære siden av popmusikken, er derfor kanskje ikke så overraskende. 

Løftet ut av obskuritet 

Pink startet sin ferd hjemme i LA - plastikkroppens og televisjonens vugge - med relativt labre instrumentkunnskaper, en 8-spors opptaker og en hel haug med kassetter. 

Siden den gang har Ariel Pink's Haunted Grafitti funnet veien ut av den verste obskuriteten og fram til et større nedslagsfelt med det to år gamle knallalbumet «Before Today». 

Kaospiloten 

Slik som forløperen fortsetter Ariel Pink å manøvrere seg som kaospilot gjennom et univers man gjerne ser for seg er tegnet av en syvåring på hallusinogener. 

I en krøllete labyrint av ideer som avløser hverandre i endeløse rekker, går bass- og orgellinjer om hverandre og oppå hverandre. 
Og slik som i gåten er det ikke alltid Ariel Pink kommer helt til døra, stadig nye avstikkere dukker opp i melodispor og tekstinnfall. 

«Mature Themes» er mettet med hjemsøkt pop, intergalaktisk disco, kitsch-rock, matbestillinger kjørt gjennom effektkverna, søttitallsgrooves, hestevrinsk, italiensk, en tre sekunder lang hyllest til Michael Jackson, naiv glede i nærheten av lekestua til The Free Design og hint av både Bowie, Beefheart og Barrett. 

Mesterens paradoks 

Kanskje var det overraskelseseffekten av å høre Ariel Pink for første gang utfolde seg i et skikkelig studio fremfor slitte kassettbånd, eller kanskje er det et spørsmål om ren låtkvalitet, men man kommer ikke utenom at «Mature Themes» ikke på langt nær er like sterk som sin blendende forgjenger. 

Visst er «Symphony Of The Nymph» latterlig underholdende, «Only In Dreams» skamfullt sjarmerende og «Live It Up» kostelig fengende, men de store åpenbaringene som «Round and Round» glimrer med sitt fravær. 

Ariel Pink beholder likevel status som en av vår tids mest sjeldne popalkymister, hvor til og med en smådårlig dag i laboratoriet gir et resultat hevet over middelmådighetens store, skumle vakuum. 
