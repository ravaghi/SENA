TEST:Oppdatert VW Tiguan 

Volkswagen er forsiktige når de fornyer den populære SUVen Tiguan. 
Er det nok til å holde den i toppen? 

Tiguan har vært blant de mer populære folke-SUVene i Norge de senere årene, men nå er det tid for en oppdatering. 
Etter at konkurransen etterhvert har hardnet til, er nok ikke det dumt. 
Endringene i forhold til forgjengeren handler mest om design og utstyr. 
Det første du legger merke til er den nye fronten som er mer i tråd med Tiguans større søsken. 
Også bak er det endringer, i form av nye lykter. 

Det er også noen mindre utstyrsendringer, som du kan lese om i vår lanseringssak. 
Der finner du også info om den nye innstegsversjonen og andre varianter. 

Vi har kjørt 2.0 TDI på 140 hestekrefter i kombinasjon med en syvtrinns DSG-girkasse med dobbelkløtsj. 

Effektiv girkasse 

Forbruket er senket noe og ligger for denne varianten på 0,62 liter per mil, med et CO2-utslipp på 158 gram. 
Det er bra tall med firehjulsdrift og automatisk girkasse. 
Hemmeligheten ligger nok i stor grad i syvtrinnskassen. 

Den nye fronten gjør at Tiguan ser friskere og mer moderne ut, men er det egentlig mulig å kjenne noen særlig forskjell på bilen? 
Egentlig ikke så mye. 
DSG-girkassen kom like før faceliften, men er uansett et kjærkomment bidrag, for girskiftene går svært kjapt og smidig og syv gir gjør det mulig å utnytte motoren enda bedre. 

Forutsigbare kjøreegenskaper 

I praksis er Tiguan fortsatt blant de bedre bilene i klassen hva gjelder kjøreegenskaper, men det blir feil å kalle den spesielt sportslig eller morsom. 
Styringen er helt OK, bilen oppleves som stabil og forutsigbar og preges ikke alt for mye av høyden. 
Balansen er mildt understyrt og det føles naturligvis som den krenger hakket mer enn de lavere søsknene Golf og Passat, selv om resten av kjøreopplevelsen ikke er helt ulik. 
For klassen er dette absolutt godkjent fortsatt. 

Bra komfort 

Fjæringskomforten opplevde vi som ganske god, til tross for at vår testbil stod på 18-tommers hjul. 
Også støynivået er relativt behagelig. 
Når motoren også er stillegående og rimelig sterk, blir dette en fin langtursbil. 

Overskudd 

140 hestekrefter og 320 newtonmeter oppleves som veldig kurant i denne bilen. 
Man har det lille overskuddet som gjør kjøringen hakket morsommere og mer behagelig ved forbikjøringer og tunge belastninger. 
0-100 kilometer i timen går på 10,4 sekunder. 

Firehjulsdrift 

Firehjulsdriftssystemet er fortsatt Haldex-basert og vi har tidligere på vinterføre mange ganger konkludert med at dette fungerer fint for biler som dette. 
På vanlig sommerføre som vi kjørte bilen på nå, merker man fint lite til det, bortsett fra på løst underlag utenfor vanlige veier. 

Ok kvalitetsfølelse og plass 

Det har heller ikke skjedd noen store endringer i interiøret. 
Kvalitetsfølelsen er fortsatt relativt god, men her har ikke lenger Volkswagen noe særlig forsprang på en del andre i klassen. 
Det er også et lite stykke opp til Passat på dette punktet. 

Tiguan er ikke blant de største i klassen, men den har rimelig god plassutnyttelse. 
Det gjør at spesielt bagasjerommet er ganske bra. 
Baksetet er også helt OK. 

Konkurrenter 

Tar vi en titt på konkurrentene, blir det fort klart at også den fornyede versjonen av Tiguan får hard kamp om kundene. 
Hittil i år er det faktisk Mitsubishi ASX som har solgt best i klassen. 
Deretter kommer Nissan Qashqai. 
Spesielt ASX er et godt alternativ, men Qashqai har et fortrinn i at den også kan kjøpes i en litt lengre utgave med mulighet for syv seter. 

Videre bør også konsernsøsknene Kia Sportage og Hyundai ix35 nevnes. 
Dette har også blitt meget gode biler som gir mye for pengene. 
Også Tiguan sin fetter, Skoda Yeti, er blant de bedre bilene i klassen. 

Ikke rimeligst 

Sammenlignet med disse bilene, er ikke Tiguan den rimeligste, i alle fall ikke når man tar utstyrsnivå med i betraktningen. 
Men til gjengjeld er den gjennomarbeidet, har en effektiv og kjapp girkasse og i det hele tatt få svake punkter. 
Det gjør at den fortsatt er blant de aller beste bilene i klassen. 
