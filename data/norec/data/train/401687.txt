Filmen «Når jeg faller»:Edruelig om rusavhengighet 

En stødig norsk debutfilm som unngår dopfilmens fallgruver. 

Magnus Meyer Arnesens debutfilm, som han har skrevet sammen med Kristian Landmark, er den andre filmen som er laget under Den norske filmskolens masterstudie, og er således en studentproduksjon. 

Samtidig er den noe mer enn bare det: 
Masterstudiet er en linje for større fordypning, og man bør kunne forvente at resultatet er mer fullbefarent enn en vanlig eksamensfilm. 
Og det er denne sobre skildringen av en heroinavhengig 28-årings kamp med sine demoner og sin farsrolle. 

På et overfladisk plan kan den minne om Oslo 31. 
August, men hovedpersonen i denne filmen har hverken selvinnsikt eller tid til å reflektere over sin egen skjebne. 

Joachim (Preben Hodneland) opplever stadig nye tilbakeslag i sine basketak med rusavhengigheten, og han har havnet utpå igjen da noe uventet skjer. 
Hans ekskjæreste er blitt hektet for oppbevaring av dop og må sone noen år i fengsel. 
Kan han ta ansvaret for deres felles sønn, som han aldri har vedkjent seg ansvaret for? 

Nyansert om rusavhengighet 

Vi har ikke gode tradisjoner for å skildre rusavhengighet på overbevisende måte i norsk fiksjonsfilm, og Meyer Arnesens tilnærming er nøktern og forbilledlig. 
Her er ingen forsøk på å forklare dragningen mot rusen (som om det bare finnes én forklaring), den er der som en formidabel kjemisk kraft som bare Joachim kan frigjøre seg fra. 

Hodnelands tilbakeholdne spill forsterker denne nyanserte fremstillingen av et «dophelvete», og det er befriende å se en hovedrolle som ikke anstrenger seg for å bli likt. 
Nykommer Hodneland ser heller ikke ut som noen tradisjonell leading man i norsk film, og bidrar til en etterlengtet diversifisering av norske hovedroller (selv om han er mann). 

Der filmen halter litt er i fremstillingen av relasjonen mellom far og sønn. 
Det er uklart i hvilken grad sønnen fra før vet at Joachim er hans far, og filmen snyter oss for det avgjørende øyeblikket der det går opp for sønnen at han er det. 

Et utvilsomt talent 

Meyer Arnesen er likevel så god på personinstruksjon at han får Marius Aandal Pedersen i rollen som sønnen til å gli stort sett uanstrengt inn i samspillet med Hodneland. 
Det er en realisme i formspråket og et fravær av musikk og effekter i skildringen av den eksistensielle krisen som kan minne om Dardennebrødrenes tilnærming. 
Vi må jobbe for identifikasjonen med hovedrollen, det er ikke mange utleverende nærbilder. 

Filmen mangler imidlertid de spirituelle løftene eller omdreiningspunktene som lyser opp Dardennebrødrenes tristesse. 
Helheten blir litt traust, det lille ekstra som kunne løftet filmen opp i norsk films toppsjikt uteblir. 

Som en eksamensfilm på et masterstudie er filmen likevel mer enn hva man kan forvente. 
Skuespillerne er solide, regien er stødig, og Meyer Arnesen er utvilsomt en regissør vi vil og ønsker å se mer til. 
