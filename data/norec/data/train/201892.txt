JNC SSF-302
Er du ute etter en litt annerledes MP3-spiller? 
Den runde dingsen fra JNC har muligens det som skal til for å tilfredsstille dine behov - men koster litt for mye. 

Selv om denne lille spilleren ikke nødvendigvis er så veldig revolusjonerende teknisk, er det likevel en morsom sak vi snakker om her. 
Spesielt på grunn av utseendet - den er nemlig avlang og rund. 
Den er fremdeles liten, og veier kun 45 gram med ett AAA-batteri. 

Når det gjelder funksjonaliteten, er spilleren altså ganske standard. 
Den kan spille WMA og MP3-filer, har innebygd FM-radio og stemmeopptak (plass til 16 timer med opptak). 
Den har imidlertid 256 MB minne, litt mer enn de fleste spillere som fås i disse dager (128 MB er vel mer eller mindre standard for tiden). 

Lett å bruke 

Overføringen av filer er svært enkel, du kobler spilleren til en PC via USB, og den dukker opp som egen diskstasjon. 
Det er bare å flytte filer over, og du er klar til å ta med deg musikk på veien. 

Betjeningen er, ikke overraskende, svært enkel. 
En liten joystick kontrolleren lydnivået og skipper låtene, mens en rad med knapper nedenfor displayet styrer andre funksjoner. 
Du kan forøvrig bytte bakgrunnsfarge i displayet, noe som ikke er spesielt nyttig, men sikkert morsomt og byr på variasjon. 
Problemet med displayet er at det er vanskelig å lese når bakgrunnslyset ikke er på. 

Kvaliteten på de medfølgende øretelefonene er god, men langt fra det beste vi har hørt. 
Bassen holder ikke helt mål, selv om det går an å justere EQ-innstillingene. 

Mottaket til FM-radioen er heller ikke den beste innendørs, men går du ut fungerer det langt bedre. 

For å konkludere - denne spilleren kunne trengt bedre øretelefoner, selv om de som følger med er ikke de dårligste vi har prøvd. 
Med 256 MB minne er det også plass til en god del musikk, og lydkvaliteten er god. 
Dessverre er den fremdeles ganske dyr - ca. 2.100 kroner. 
Når du kan, ved å legge til en tusenlapp, kjøpe deg en jukebox med 20 GB lagringsplass, blir 2.100 kroner i det meste laget for 256 MB (selv om JNC-spilleren er naturligvis mye mindre). 

Du kan lese mer om spilleren på nettsidene til distributøren Girax. 
