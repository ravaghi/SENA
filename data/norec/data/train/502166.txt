En ektefølt film om å komme ut av skapet, men ungdommen fortjener bedre
«Love, Simon» er designet for å fornærme minst mulig. 
Det er fornærmende. 

Jeg kan heldigvis anmelde «Love, Simon» med senkede skuldre. 
Jeg kan heldigvis rapportere at denne kommersielle, ufarlige filmen er ektefølt. 
Men mine senkede skuldre skyldes mer enn filmen. 
Det skyldes også tiltroen til ungdommens evne til å filtrere vekk bullshit. 
«Love, Simon» har ikke mye tåpelig ved seg – filmen er designet for å fornærme minst mulig – men starten er enerverende banal. 
Ungdom fortjener kompleksitet. 

Filmens første scene viser et helt normalt hus i en helt normal amerikansk forstad med helt normal filmmusikk på lydsporet. 
Så hører vi stemmen til unge Simon (Nick Robinson). 
Han forsikrer seeren at han «er akkurat som oss». 
For selv om Simon forelsker seg i gutter, hamres «normalitet» inn som fortellingens utgangspunkt. 

Seeren må vente før han finner ut av om åpningen er (skuffende) grunnleggende eller (forhåpentlig) løgn. 
Først blir vi kjent med Simons familie. 
Både mor (Jennifer Garner) og far (Josh Duhamel) er vellykkede, positive og omtenksomme. 
Det samme kan sies om Simons gode venner. 
Simons trygghet og selvtillit hjemme og på skolen avhenger av dem. 

Filmens messing om «normalitet» er ikke poengløs, men den skaper et skuffende banalt motsetningsforhold. 
Poenget er å gi seeren en forståelse av hva som står på spill for Simon. 
Å komme ut av skapet innebærer å «forstyrre» det gode livet han har, men regissør Berlanti viser normaliteten med naivitet. 
Lite er rart og ingenting er galt med kjernefamilien eller de perfekte vennene. 
Simons skeivhet er derimot en tikkende bombe. 

Simon, som har fortellerstemmen i filmen, klarer ikke engang å sette ord på at han er homofil. 
Det er først når han oppdager at en annen gutt på skolen blogger anonymt om å være «i skapet», at han får selvtillit nok til å utforske denne delen av sin egen identitet. 
Han starter en hemmelig korrespondanse med den anonyme medeleven. 
Dermed utvikles også Simons dobbeltliv. 

Ingen poeng deles ut for å gjette seg frem til hva som driver handlingen videre. 
Hemmeligheter er fy-fy i filmer rettet mot ungdom. 
Ikke bare fordi Simons dobbeltliv er noe slemminger kan avsløre, men også fordi vi stadig belæres om hvordan våre nærmeste fortjener full ærlighet og åpenhet. 
Simons personlige gjennombrudd skjer fordi filmens handling maler ham opp i et hjørne. 

Derfor smaker filmens klimaks annerledes enn den gjør i boken «Simon og homo sapiens-agendaen» av Becky Albertalli, som «Love, Simon» baseres på. 
E-postkorrespondansen utgjør en viktig del av leseropplevelsen, og boken går tydelig inn på Simons seksualitet og begjær. 

Filmen toner dette ned til fordel for hovedpersonens forståelse av sin egen «persona», altså hans offentlige karakter og personlighet. 
Å komme ut av skapet er viktigere i filmen enn innholdet i følelsene Simon prøver å forstå. 

Denne vinklingen er ektefølt. 
Å komme ut av skapet er viktig. 
Tilstedeværelsen som «ekte», som seg selv fullt og helt, er noe mange tenker mye på – spesielt de som opplever at de bærer på en hemmelighet. 
Filmen sjarmerer og beriker, men er samtidig et lett fordøyelig produkt som mener å ufarliggjøre skeives tilstedeværelse. 

Jeg skulle gjerne sett en film med større kunstnerisk mot og uten frykt for kompleksitet. 
Takk og lov for at ungdommen er godt vant med å bli fortalt hva de bør føle og tenke. 
Jeg stoler på unges evne til å filtrere vekk bullshit, men ta genuin emosjonell innsikt med seg videre. 
Denne filmen tilbyr begge. 
Sånn sett er «Love, Simon» et forsiktig steg frem med tanke på hvor ensom den er som «mainstream» underholdning om skeive på kino. 
