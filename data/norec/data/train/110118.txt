Film:Leken midtlivskrise 

Den danske regissøren bak «Flammen & Citronen» klasker nå til med en komedie om når livet faller sammen. 

Fotballagenten Anna (Steen) har forlatt vinimportøren Christian (Berthelsen) og deres 16-årige sønn og reist Buenos Aires. 
Der bor hun med den unge toppscoreren Juan Diaz, mens Christian drikker seg mot konkurs. 
Men når han får skilsmissepapirene i posten, tar han med seg Oscar og reiser til Argentina for å vinne Anna tilbake. 

Et av problemene med filmen er at den vil alt for mye. 
Den spriker i alle retninger der den blander søt kjærlighetshistorie, familiedrama, reisefortelling, slapstick, filosofi og surrealisme. 
Det betyr ikke at en film ikke kan ha alle disse ingrediensene, men her synes sømmene for tydelig. 

Og i tillegg til den ironiske distansen i filmens lekne dialog, blir den også filtrert gjennom en fortellerstemme som gjengir akkurat hva vi ser skje på lerretet. 
Det gjør det vanskelig å engasjere seg i denne slentrende midtlivskrisen. 

Samtidig leverer Paprika Steen og Anders W. Berthelsen et samspill og komisk timing som er en fryd for både øyne og ører. 
«SuperClásico» er leken i det tunge og spiller bevisst på stereotypier. 

Resultatet er blitt en lun, lett haltende komedie som hadde vært tjent med å bestemme seg for hva den egentlig vil fortelle. 

INGVILL DYBFEST DAHL 
