Test:Samsung Ultra Touch 

Lekker skyvemobil som på papiret har nesten alt. 
Er den like imponerende i bruk? 

Både Samsung og de andre mobilprodusentene lanserer nå så mange modeller at det er lett å miste oversikten, men Ultra Touch kan ha det lille ekstra som gjør at den skiller seg ut. 

Førsteinntrykk 

En spørrerunde i lokalet bekreftet nemlig at Samsung har truffet blink med designet. 
Mobilen ser lekker ut både i ut- og sammenslått tilstand, og materialvalget gjør at den føles svært solid. 
Vår modell hadde røde detaljer og rødt tastatur, men du får den også i blått. 

Den trykkfølsomme skjermen må også nevnes. 
Ultra Touch har nemlig en OLED-skjerm på 2,8 tommer (240*400 piksler), som i tillegg til å gi deg skarpe og fine farger også fungerer utmerket når du bruker den i sollys. 
Enkelte funksjoner aktiveres ved å trykke rett på skjermen, men du kan også bruke tastene som kommer fram når du åpner mobilen (mer om brukervennligheten lenger ned). 

Har (nesten) alt 

Ultra Touch er svært godt utstyrt. 
Den har et kamera på 8 megapiksler og videofunksjon, MP3-spiller, FM-radio, e-post-funksjon, super-3G (inntil 7,2 Mbps), Edge, blåtann, og Google Maps for å nevne noe. 
Vår modell hadde i tillegg GPS-navigering fra Route66, men det finnes også en versjon uten dette. 

Hvis GPS-funksjonen er viktig for deg bør du følge nøye med, for det går nemlig ikke an å oppgradere denne versjonen til også å takle kartdataene fra Route 66. 
Her gjelder det altså å holde tungen rett i munnen når du står i butikken. 

Det store savnet på denne mobilen er imidlertid Wlan. 
Etter vår oppfatning burde det definitivt vært på plass. 

I bruk 

Menysystemet er Samsungs eget TouchWiz-system, og fungerer helt ok etter litt tilvenning. 
Det første du må venne deg til er midtknappen under skjermen. 

Dette er nemlig ingen navigasjonsknapp, men i stedet en knapp som tar deg et skritt tilbake i menyen du til enhver tid er inne i. 
Navigeringen på mobilen skjer altså ved å bruke den trykkfølsomme skjermen og tastaturet. 

For å få den trykkfølsomme skjermen til å reagere må du her legge mer trykk på fingrene enn når du for eksempel bruker iPhone. 
Det er selvsagt en vanesak og fungerer helt greit, men det gjør også at mobilen ikke reagerer like raskt som iPhone. 

Skjermen roterer forøvrig automatisk når du blar deg gjennom bildene dine eller ser på video. 
Merk deg likevel at landskapshorisonten ikke kommer opp når du skriver tekstmeldinger, men siden du da uansett bruker tastaturet til å skrive med så gjør ikke det stort. 
Skriver du feil vil du sikkert reagere litt på at du må flytte fingrene fra tasturet og opp til displayet. 
Av en eller annen merkelig grunn er det nemlig her Samsung har plassert rettetasten. 

Litt logikbrist 

Som vanlig fra Samsung savner vi en vanlig minijack-inngang. 
Vil du bruke dine egne hodetelefoner må du altså bruke overgangskabelen som følger med, og det er litt unødvendig på en mobil i denne prisklassen. 
Både FM-radioen og MP3-spilleren skilter forøvrig med god lyd, og du kan velge mellom ulike forhåndsdefinerte lytterinnstillinger (pop/rock osv.) om du ønsker det. 
(Merk deg også at FM-radioen kun fungerer med de medfølgende øreproppene, de gjør nemlig også jobben som antenne.) 

Samsung har forøvrig videreutviklet widgetsystemet sitt, og selv om det strengt tatt bare gir deg en rekke snarveier til en rekke applikasjoner på skrivebordet så begynner det nå å ligne på noe. 
Etter litt knoting begynte vi i hvertfall å bruke widgetene mer aktivt enn vi hadde innbilt oss på forhånd, og det tar vi som et godt tegn. 

Samsung Ultra Touch har altså det meste, men menysystemet burde vært mer logisk bygd opp. 
Enkelte funksjoner er enkle å finne og bruke, mens andre igjen ligger godt bortgjemt i undermeny etter undermeny. 
Overføring av musikkfiler krever også litt tilvenning: 
Den medfølgende programvaren heter New PC Manager, men selv om vi hadde siste versjon virker den ikke så ny som navnet skulle tilsi. 
Selv via USB-kabelen gikk overføring av filer tregere enn vi ønsket. 
Vårt musikkalbum hadde 14 låter på totalt 130 MB, og der tok overføringen hele 18 minutter, mens standard Jpeg-bilder på rundt 3 MB tok 30 sekunder. 

Heldigvis finnes det bedre alternativer. 
I tillegg til å legge filene rett inn på minnekortet, går nemlig musikkoverføringen mye kjappere om du i stedet for å bruke PC-studio velger mediaspiller i menyen og synkroniserer Ultra Touchen via Windows Mediaplayer. 
Vi har derfor ikke trukket for dette. 

Kamera og videofunksjon 

Den gode nyheten er at kameraet har høy oppløsning og mange praktiske innstillingsmuligheter, som blant annet antiriste-funksjon. 
Siden kameralinsen kun kommer fram når du skyver ut mobilen er den også beskyttet når den ikke er i bruk. 
Jevnt over er vi fornøyd med bildekvaliteten, men dessverre så lider også denne modellen av at den ikke har en ordentlig blitz. 

Utendørs og under god belysning blir nemlig bildene meget bra, men som partykamera på nachspielet vil det fortsatt være kompisen din med sin gamle Nokia N82 som får de beste blinkskuddene og det er en litt unødvendig ripe i lappen når resten fungerer så bra. 

Videofunksjonen må også nevnes. 
Egne videopptak blir helt ok, maks oppløsning er 720*480 piksler, og du kan laste ned en eksempelvideo tatt med mobilen via denne lenken: 

Vi nevner også at den gode skjermen gjør at mobilen egner seg bra til filmer på T-banen, og at Ultra Touchen blant annet støtter divX-filer. 

Konklusjon 

Samsung Ultra Touch gjør altså det meste, selv om ikke alt var like intuitivt som vi hadde håpet. 

Det som gjør at vi liker den godt er imidlertid det tøffe utseendet og den gode skjermen. 
For oss er det største minuset mangelen på Wlan, men siden den har såkalt Turbo 3G behøver ikke det være noe minus for deg - forutsatt at du har et abonnement som inkluderer kostnadene for datatrafikk. 
Vi ender derfor opp med en sterk firer på terningen, men om du ikke er den store nettsurferen kan den godt tilsvare en femmer, her vil ditt eget bruksmønster spille inn. 
