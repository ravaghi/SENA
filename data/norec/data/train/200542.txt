Multicom Compal JFT00
Compal har nesten gjort alt rett med denne konfigurerbare ultraportable. 
Nesten. 

Det er nå en stund siden vi testet ultraportable bærbare datamaskiner, men vi sper nå på med en svært hvit 12,1-tommer fra Multicom. 

LES OGSÅ: 

Multcom har tidligere hatt suksess med sine konfigurerbare "byggesett" fra for eksempel ASUS og Compal, og det er også fra sistnevnte produsent skallet til JFT00 kommer fra. 

Dersom du ikke er kjent med konseptet begynner du altså med en grunnkonfigurasjon og har muligheten til å forandre på noen av spesifikasjonene dersom du har behov for - og er villig til å betale for det - en kraftigere maskin. 

Normalt sett er det prosessor, minne, harddisk og grafikkløsning som gjør de største utslagene her. 

Spesifikasjoner: 

Intel Core 2 Duo fra 1,8 til 2,4 GHz 12,1" skjerm på 1280 x 800 punkter Fra 1 til 4 GB DDR2-minne 120 - 250 GB harddisk Intel GMA X3100 grafikk (opp til 384 MB delt minne) WLAN (a/b/g/n), gigabit LAN, modem, Blåtann 3 x USB, 1 ExpressCard/54 kortplass Kortleser for SD, MMC, MS, MSPRO VGA ut, lyd inn, analog/digital lyd ut Intel Turbo Memory kan velges 4 eller 6-cellers batteri Fingeravtrykksleser, 2.0 Mp webkamera og integrert mikrofon Dimensjoner (B/D/H): 
30,0 x 22,3 x 4,2 cm (med slim batteri) Vekt ca 2,0 kilo 

Operativsystem kommer i tillegg - skal du ha med dette må du legge på omtrent en høvding ekstra. 

Er du mer interessert i toppmodellen med 2,4 GHz Core 2 Duo, 4 GB RAM, 200 GB (7200 RPM) harddisk og Intel Turbo Memory må du spa opp tre tusen mer. 

Konstruksjon 

Som du allerede har sett av bildet er JFT00 noe såpass sjeldent som en hovedsaklig hvit bærbar datamaskin - hvis vi da ser bort fra alle de som har eple-logo. 
Lokket er blankt og hvitt (noe som til en forandring betyr at det ikke blir spesielt synlige fingermerker på den), mens innsiden og tastaturet er matt. 
Under er den sort. 

Maskinen er ganske så ny, så vi fikk engelsk tastatur på vårt testeksemplar - og kan ikke være for sikker på om den norske versjonen vil ha de samme egenskapene. 
Men hvis det er tilfelle vil du være glad for å høre at det gir fin respons og er godt å skive på. 
Det er heller ikke spesielt støyende. 
Ved siden av at noen av tastene er litt små (merk komma og punktum) er det eneste vi har å utsette på det layouten - det kjente Fn / Ctrl-problemet. 
Enter håper vi er over to linjer på den norske utgaven. 

Av/på-knappen er plassert på vestre side over tastaturet, og fra midten og mot høyre har vi en rekke trykkfølsomme snarveier til lyd og blåtann/trådløst nett av og på. 

Den nedfelte touchpaden i bredformat har god følsomhet, men ville først ikke la oss skrolle - dette viste seg etter hvert å være et driverproblem som lot seg fikse. 
Noe som ikke imponerte oss akkurat var knappene under, som i tillegg til å være slarkete og ujevne er litt for harde å trykke på. 

Men resten av maskinen virker meget solid. 
Multicom Compal JFT00 er fast i fisken - selv stivheten i lokket er et par hakk over hva vi er vant med på små bærbare. 

Den blanke skjermen er i bredformat og med 1280 x 800 punkter. 
Det er nå en stund siden vi så en direkte dårlig skjerm på et testeksemplar, og denne føyer seg inn i rekken av skjermer med fine farger og god kontrast - ikke mye negativt å si her. 
Innsynsvinkelen er (som normalt) nokså liten, men det er nok ikke noe problem for de fleste brukere. 

Bortsett fra knappene under touchpaden virker JFT00 altså som en gjennomført solid bygd sak. 

Tilkoblingsmuligheter 

Datamaskinens kontakter finner vi bak og på sidene. 
Høyttaler er plassert i fronten. 

På venstre side har vi to USB-kontakter, det optiske drevet, ExpressCard/54-slot og minnekortleser. 

Varmluften blåses ut på høyre side. 
Her finner vi i tillegg en USB, inn- og utganger for lyd, VGA ut og plass til kensingtonlås. 

Bak finner vi batteriet, inntak for strøm samt LAN og modem. 
Batteriet kan forresten byttes ut med et større, men det vil da stikke ut i forhold til resten av maskinen. 

Ytelse og batterilevetid 

I sommer testet vi Multicom Z37S som gjorde det ganske så bra. 
Den er litt større og tyngre (13,3 tommer og 2,2 kilo), men forskjellen er ikke avskrekkende. 
Vi har også sammenlignet med Packard Bell EasyNote BU45 og Tundra 1057X fra PS, begge 12,1 tommere vi så på for et halvt års tid siden. 

Ytelse i PCMark05: 

Høyere poengsum er bedre. 

JFT00 gjør totalt sett en fin figur. 
Santa Rosa-brikkesettet gjør at maskinen scorer langt bedre enn de to eldre 12-tommerne, spesielt når vi ser på RAM og grafikk. 

Harddisken på 7200 omdreininger gjør også sitt. 
Vårt testeksemplar hadde ikke Intel turbominne, så derfor havnet den bak Z37S også på dette punktet. 

Ytelse i 3DMark05: 

Høyere poengsum er bedre. 

På denne PCen har vi Intels siste integrerte grafikkløsning for bærbare, altså GMA X3100. 
Det gir en kraftig økning i ytelse i forhold til tidligere generasjoner integrert grafikk fra Intel, men er fremdeles ikke akkurat noe førstevalg for deg som liker å spille. 
Er du derimot ikke spesielt kravstor kan det godt være at ditt favorittspill vil fungere helt kurant med denne løsningen. 
På Intels hjemmesider for dette brikkesettet kan du finne siste drivere og sjekke kompatibilitet med en rekke spill. 

Batteri: 

Batterilevetid i minutter - kontinuerlig drift. 

Tatt i betraktning at batteriet kun har fire celler gjør det en grei jobb ved å holde i litt over to timer kontinuerlig drift. 

Vi vet det er mange som er opptatt av støy, og på dette punktet faller også JFT00 gjennom. 
En overivrig viftekontroller - selv når maskinen ikke jobber går vifta nesten kontinuerlig - pluss en litt hissig lydsignatur betyr at denne bærbare ikke blir din beste venn dersom du ikke liker å høre vifta suse. 

Bryr du deg lite om slikt, eller bruker den uansett ikke i stille og rolige rom, betyr den overivrige vifta at maskinen ikke blir varm. 
Aldri så galt at det ikke er godt for noe... 

Vurdering og konklusjon 

Multicom Compal JFT00 har mange positive egenskaper. 
Byggekvaliteten er generelt god, selv om ikke "musetastene" under touchpaden står helt i stil. 
Vi er også fornøyd med skjermen, og tastaturet er godt å skrive på (men her kan det bli forandringer til den norske versjonen). 
PCen er også relativt godt utstyrt med webkamera, Blåtann og draft-N trådløst nett. 

Batteriet holder ikke i evigheter, men du kan altså kjøpe større batteri om du ønsker. 
Husk også at målingene går på kontinuerlig drift - og med et litt gjerrigere strømoppsett skal du derfor kunne få mer enn to timer ut av batteriet. 

Som nevnt kan også maskinen konfigureres etter ønske slik at du kan prioritere pris og ytelse ettersom hva passer deg best. 
Og når vi er inne på pris - konfigurert rett kan du få mye for pengene med denne maskinen. 

Faktisk har vi bare ett hovedmoment å klage på på ved JFT00, og det er viftestøyen. 
PCen mangler i våre øyne sårt en knapp for "silent mode", som nå heldigvis har begynt å bli mer vanlig. 
Det kan hende viftekontrolleren bedres ved en fremtidig BIOS-oppdatering, men det er det umulig å si noe sikkert på. 

Men bortsett fra dette er vi altså godt fornøyd med denne lille hvite - og den ender derfor også opp med en femmer på vår terning. 
