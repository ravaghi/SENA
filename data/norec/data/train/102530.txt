Låtanmeldelse:Truls - «Out Of Yourself» 

Ut av seg sjæl, ja visst. 

Truls Heggeros klassereise fra indiepop til R&B vil for de fleste være et umerkelig hamskifte. 
Ikke fordi det ikke er spektakulært, men tross Lukestars Spellemannpris i 2008 - de var ikke akkurat allemannseie. 

Sånn sett er «Out Of Yourself» både en ny start for Truls og et første møte med en gryende hype for de fleste. 
Tonen, melankolien og fallskjermsvevet i 31-åringens falsett er fremdeles tindrende drømmende pop. 

Denne gangen flyttet fra stillestående mørk rockelokale-nikking til blinkende klubbgulvristing. 
Refrenget holder ikke helt det verset legger opp til, og Mats Lie Skåres synkoperte produksjon gjør sammenfatningen noe i overkant manisk glatt og mekanisk, men bevares: 
Du har aldri hørt lignende. 

Holder dette på et helt album har falsetten fra Kjelsås en jublende fremtid, også etter at hypetåken har lagt seg. 

TOR MARTIN BØE 
