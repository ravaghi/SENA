500GB Hitachi T7K500
Hitachi er nå klare med en ny utgave av 500GB-disken, med dobbelt så stort hurtigminne. 
Vi har testet - den gamle havner klart i skyggen når det gjelder ytelse. 

For et par uker siden testet vi Hitachis "gamle" 500 GB harddisk, du finner testen her. 
Det var tydelig at denne lå en del under konkurrentene i ytelse, noe som skyldes både eldre teknologi og halvparten så stor minnebuffer. 

Nå har vi fått tak i den nye utgaven, og som vi hadde ventet leverer den vesentlig bedre ytelse. 

Utseendet viser at det er en del forandringer, selve kabinettet er praktisk talt identisk, men elektronikken er ny. 

De blanke platene på den eldre disken (til venstre på begge bildene under) er også borte, den funksjonen de må ha hatt er det tydeligvis ikke lenger bruk for. 

Det snodige er at begge diskene Deskstar E7K500-500 (modellnummer HDS725050KLA360) og Deskstar T7K500-500 (modellnummer HDT725050VLA360) står oppgitt med 16 MB buffer i oversikten på Hitachis nettsted, mens i omtalen av den eldre disken står det "opptil 16 MB buffer". 
Vårt eks. 
av den gamle modellen hadde altså bare 8 MB. 

Men den store forskjellen ligger i antallet plater/hoder. 
Den eldre modellen har 5 plater og 10 hoder mens den nye har 3 plater og 6 hoder. 
Høyere datatetthet med andre ord, og det gir høyere ytelse. 
Overføringen direkte fra plate til hode ligger på max 998 Mb/sek vs. 817 Mb/sec på den eldre modellen. 

Støyen er 1 dB lavere - fra 31 til 30 dB, og strømforbruket har gått ned fra 5V 670mA/12V 850 mA for den eldre utgaven til 5V 730mA/12V 640 mA på den nye utgaven. 

Temperaturen utvendig målte vi til max 42 grader, nøyaktig det samme som hos forgjengeren. 

Målinger 

Sammenlignet med forgjengeren er det en påtagelig forbedring både i lese og skriveytelse med den nye plate/hode-konfigurasjonen. 

Forskjellen i gjennomsnittlig leseytelse er på 16,3 MB/sek og i gjennomsnittlig skriveytelse måler vi 5,2 MB/sek. 

Sammenligner vi med Samsung sin 500 GB disk, så ser vi at Hitachi er et strå vassere med 66,4 MB7sek som er 1,4 MB/sek høyere leseytelse enn Samsung, men litt under på skriving med 56,3 MB/sek som er 1,7 MB/sek lavere enn Samsung. 

Temmelig jevnbyrdige med andre ord, dette er forskjeller som normalt ikke merkes i praktisk bruk. 

Konklusjon 

Hitachi sin nyeste 500 GB 3,5" harddisk hevder seg helt i toppen, og leverer nå tilsvarende ytelse som konkurrentene. 
