Mørkt og mesterlig
Enda en Jane Eyre-filmatisering? 
Ja, takk! 

Charlotte Bröntes klassiker slutter aldri å fascinere. 
Årets utgave av det som regnes som Englands mest leste bok er den femte filmadapsjonen - den siste kom så sent som i 1996 - og boken har også vært grunnlag for TV-drama en rekke ganger. 
Det siste skuddet på stammen bryter ikke mange konvensjoner, men er en mørk og alvorlig oppdatering av klassikeren, mer opptatt av store følelser enn overdådige kostymer. 

Regissør Fukunaga foregriper begivenhetenes gang fra romanen - og slår an tonen allerede i åpningsscenen: 
En gråtende Jane (den «grå mus»-utseende, men desto mer kraftfulle Mia Wasikowska) kjempende gjennom regnet på flukt fra mannen hun egentlig elsker: Edward Rochester. 
I tilbakeblikk fortelles den unge kvinnens lidelseshistorie: 
Oppveksten hos den fæle tanten og på en grusomt undertrykkende kostskole. 

Huff tenker du kanskje, dette hørtes da nitrist, voldsomt og overlesset ut! 
Slett ikke, nesten hver eneste scene i «Jane Eyre» gir følelsesmessig resonans uten å ty til sentimentalitet. 
Fargepaletten er dunkel på grensen til det arthouse-uutholdelige, men det rimer med valgene filmskaperne ellers har gjort: 
En nedtoning av unødig staffasje som ofte kan avlede for mye av oppmerksomheten i periodedramaer som dette. 

Vi belønnes i stedet med en skarp og intelligent studie av konvensjon og moral versus kjærligheten med stor K. Regissøren tør å la den usannsynlige tiltrekningen mellom Edward og Jane utvikle seg langsomt og er ganske knapp med hva det er han forteller oss. 
Den neddempede tonen gir mer rom for de sterke følelsene som ligger under - og med svakere skuespillere kunne det hele blitt for tvetydig. 
20-årige Wasikowska bærer filmen med behersket lidenskap, men 

Fassbender stjeler så mye av showet her at selv klasseskuespillere som Judi Dench havner litt i skyggen. 
Han veksler så sømløst mellom desillusjonert machomann og desperat stormforelsket at han nærmest suger deg til kinolerretet. 
Ikke uten grunn er han et av de heteste navnene i Hollywood for tiden. 
Fryktinngytende bra - som denne filmen. 

ØYSTEIN DAVID JOHANSEN 
