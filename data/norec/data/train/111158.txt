Spillanmeldelse:«Quake Arena Arcade» 

Du kan ikke lære en gammel hund nye triks. 
Noen burde kanskje bare latt denne elleve år gamle bikkja ligge? 

Da «Quake III Arena» kom for elleve år siden, var det en actionfest uten sidestykke. 
Det var spillet som holdt oss våkne hele natta på LAN-partys, med en legendarisk rakettkaster og et nådeløst tempo. 
Vi digga det. 

Gjensynet med arenakampene til Xbox 360 ble imidlertid ikke det jeg hadde håpet på. 
For det tar ikke lang tid før det signaturhøye «Quake»-tempoet gjør savnet av tastatur og mus i overkant stort. 

Og jeg er vanligvis typen som fnyser av PC-gamere som klager over mangelen på mus og taster så fort de nærmer seg en håndkontroll - men denne gang må jeg si meg enig. 
Tempoet i «Quake» er så høyt at det ærlig talt ikke kler konsolltilværelsen særlig godt. 

Men det er jo smått nostalgisk å løpe rundt i disse brune gangene og høre «HEADSHOT» og «IMPRESSIVE» buldre i høytalerne. 
Og det fungerer helt ok å spille online. 
Selv om det alltid er lite med folk, så er det fortsatt liv i denne gamle kjøteren. 

Man merker også raskt at det er et elleve år gammelt spill, og at mye har skjedd siden den gang. 
Her må man springe rundt å samle opp helse og skjold, og ammunisjon finner du i overdimensjonerte, firkantede bokser plassert rundt på banen. 
Ganske fjernt fra «Call of Duty» og «Battlefield: 
Bad Company 2». 

Likevel må jeg innrømme at «Quake» i utgangspunktet har eldres med en viss eleganse. 
Mens jeg spiller, higer jeg etter en skikkelig runde bak tastaturet igjen, og leke med de triksene denne bikkja ennå kan. 
For de kan den godt. 

«Quake III Arena» har aldri vært - og kommer aldri til å bli - noe konsollspill. 
Nettleserversjonen av samme spill, «Quake Live», er i så måte en bedre nostalgitrip enn konsollversjonen. 
Det byr på den kjappe skytefesten, med passende verktøy for hånden, og har i tillegg en effektiv community-del. 
Alt «Quake III Arena» handlet om - for elleve år siden. 

CARL THOMAS AARUM 

QUAKE ARENA ARCADE Plattform: 
Xbox 360 (Live Arcade) Genre: 
Action Alder: 18+ Utvikler: id Software Utgiver: 
Bethesda Softworks 
