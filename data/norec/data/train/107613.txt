Nytt liv i gammel klassiker
Tidenes beste Mario-spill dukker her opp på en ny generasjon håndholdt spillmaskin. 

«Super Mario 64» - klassikeren fra spillmaskinen Nintendo 64, spillet som satt standarden for alle etterfølgende plattformspill i 3D. 
Blant mange ansett som det beste Mario spillet. 
Her drar Nintendo frem spillet som et av sine ess til lanseringen av Nintendo DS. 

Og Super Mario-spillene oser det kvalitet og morsom spillopplevelse av. 

Superskurken Bowser, den piggete skilpadden, har kidnappet prinsesse Peach og stjålet alle stjernene hennes. 
Mario, Luigi og Wario er ikke å finne og det er Yoshi som må finne ut hva som har hendt. 

Du kan spille som den velkjente rørleggeren Mario, den supersøte grønne dinosauren Yoshi, Marios bror Luigi eller den usympatiske antihelten Wario. 

De nye spillerne har nye ferdigheter - Yoshi kan spise fiender og legge egg av dem, egg som han kan kaste på andre motstandere. 
Mario kan slå, sparke og gjøre akrobatiske hopp. 
Supersterke Wario kan knuse bestemte typer steinblokker og Luigi gjør hopp til luftige svev. 

Ferdigheter du må du mestre for å finne alle 150 stjernene som er gjemt i spillet. 
Og 30 av stjernene finnes bare i Nintendo DS-versjonen. 

Ved å avansere i spillet kan man låse opp små spennende minispill. 
Disse viser hvordan touchskjermen kan brukes. 
Et kjempebra tillegg til spillet. 
I tillegg har «Super Mario 64 DS» trådløs flerspillermulighet hvor du kan konkurrere mot tre av dine venner. 
Det beste med det er at kun en av dere trenger å ha spillet for å spille sammen, resten laster selv inn en flerspillerkopi. 

«Super Mario 64 DS» er ikke bare en konvertering av Nintendo 64-versjonen. 
Nye verdener, flere karakterer, ekstra minispill og flerspiller gjør denne klassikeren større og bedre enn tidligere. 

Men det må være lov å spørre seg om et spill som er åtte år gammelt har noe å fare med i dag. 
Svaret er til en viss grad ja. 
Det er morsomt og hyggelig å ta Mario ut av stua og med oss på bussen, trikken eller i skolegården. 
Alt i alt er det snakk om et av de beste spillene til lanseringen av Nintendo DS, et spill som kan anbefales til både store og små. 

Men selv om «Super Mario 64 DS» er et godt spill, føles dette litt utdatert etter dagens standard, håpet var vel et flunkende nytt Super Mario-spill til lansering. 
