d'sound:«Smooth Escapes. 
The Very Best Of d'sound» 

(daWorks) 

Solid samler fra stayer-band - med to nye låter. 

Simone, Jonny Sjo og Kim Ofstad har vist imponerende overlevelsesevne siden de dukket opp for åtte år siden med sin velproduserte, sofistikerte og lett jazzinfiserte popmusikk à la Sade. 
De har aldri fraveket dette konseptet, men forsiktig endret det i tråd med de musikalske trendene og på denne måten holdt på et trofast publikum. 
«Smooth Escapes» gir et godt bilde av et band som har vist jevn styrke gjennom hele karrieren, der de to nye låtene - ekstremt radiovennlige «If You Get Scared» og Briskeby-pastisjen «My Greatest Flaw» - glir naturlig inn i helheten uten å overskygge historien. 
Et must for d'sound-fans og en fin innføring for alle som ikke har noe forhold til trioen fra før. 
