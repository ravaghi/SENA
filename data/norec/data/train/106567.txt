«DIRRENDE SKYGGE»
Regi: Xiao Jiang. 
Kinesisk drama/komedie. 

Hyllest til den gode, gamle hvite filmduken sett fra landsbygda i Kina under Mao-tiden. 

STJERNER: Yu Xia, Haibin Li, Yihong Jiang, Yijing Zhang, Zhongyang Qi. 

HANDLING: 
Gjennom en hendelse i nåtid tas vi med tilbake til kulturrevolusjonens tid i Kina på tidlig 70-tall. 
Der møtes kommunistisk strenghet og menneskelige drømmer. 
Symbolet på tankens og fantasiens frihet finnes i filmene som sendes utendørs på det store hvite lerret. 
Samtidig handler det om vennskap mellom skadeskutte sjeler. 

DOMMEN: 
Kinesiske filmskapere vokter seg vel for åpenlyst å kritisere tiden under kulturrevolusjonen. 
Men i Jiangs film er det jevnlig små hint, godt pakket inn i en kinohyllest som minner om «Cinema Paradiso». 
Det synes først og fremst i den vakre Yihong Jiangs romantiske drømmer, hennes trass og mot som alenemor. 
Historien er på en forunderlig måte både banal og interessant, men litt for omstendelig til helt å fenge. 
Et par hjerteknusere av noen barn er med på å gi filmen dybder utover det rent underholdende. 
