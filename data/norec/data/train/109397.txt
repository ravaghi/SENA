Plateanmeldelse:Hekla Stålstrenga 
- «Dyrandé» 

Stål i ben og armer. 

ALBUM: FOLKPOP Hekla Stålstrenga «Dyrandé» (Ta:lik/Musikkoperatørene) Nordnorske Hekla Stålstrenga er et friskt band, som turnerer i landets innerste kroker og ytterste utposter med bobil. 

De fem musikerne, med felespilleren Ragnhild Furebotten og sangeren Anne Nymo Trulsen i front, skaper en velkjent miks av folkemusikk og folkrock. 
Men de gjør det med bunnsolid musikalitet, sans for gode fortellinger og et knippe sterke låter. 

Det meste av musikken er signert Furebotten. 
Det folkemusikalske kommer til uttrykk i hennes ildsprutende felespill og trolske driv, som i den fandenivoldske visa om «Båtbygger Jo». 
Inntrykk gjør også den vare voggevisa «Vintersang» og den vindskeive melodien «I midten». 

Arrangementene er helstøpte, med mange lekre klanglige detaljer. 

BESTE LÅT: 
«Båtbygger Jo» 

CARL PETTER OPSAHL 
