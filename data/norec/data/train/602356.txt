Barna forventet mer gjenkjennelse
Dyreparkens merkevarer som Hakkebakkeskogen, Kardemomme by og Sabeltann fikk for liten plass i denne konserten 

«Se det fik fanden fordi han var dum, og ikke beregnet sitt publikum», heter det i siste akt av Peer Gynt. 
Setningen snek seg inn i meg etter som jeg observerte tiltagende utålmodighet hos minst ett av de tre barnebarn jeg var sammen med på konserten. 

Vi skulle på Dyreparken-konsert med symfoniorkesteret i Kildens store konsertsal, og den kombinasjonen fikk bestefaren til å forespeile de unge at de skulle få høre sanger både fra Hakkebakkeskogen og Kardemomme By, og kanskje til og med noen ekte Sabeltann-sanger for stort symfoniorkester. 
Man hadde jo lest om en rekke medvirkende, så her burde mulighetene ligge til rette for en masse gjenkjennelse hos de minste. 

Men slik ble det ikke. 
Joda, det kom litt til slutt. 
Bamsens fødselsdag ble behørig feiret, og vi fikk Pepperkakebakesangen med Bakermester Harepus og Klatremus. 
Og det var godt, for da var det faktisk på overtid med tålmodigheten hos femåringen. 
Han hadde lite sans for utdraget fra Beethovens Pastoralesymfoni, og han så ingen svane under Saint-Saëns tonedikt Svanen, enda så nydelig det var spilt av Ariel de Wolf og orkesteret. 

På samme vis som jeg noen ganger har opplevd i populære konserter, for eksempel Nyttårskonserten, så hviler der en trang til å oppdra publikum ved slike anledninger. 
Visst skal man spille mye populært og iørefallende. 
Men så skal man også gi publikum noe å vokse på, noe å strekke seg etter. 
Jeg syns man skal våge å ta sammenhengen helt ut. 
Når Dyreparken og KSO inviterer barn i alle aldre til en times konsert, burde i alle fall de minste fått mye mer av det de forventet. 

Og de burde fått mye mer å synge med på. 
Heldigvis fikk de bevege seg litt under Apekattsangen fra Jungelboken. 
Og de fikk le litt av Klovnen Bonbon. 
Men selv et så stort og gammelt barn som jeg, skulle likt å høre Sabeltanns Hiv-o-hoi-sang for fullt symfoniorkester. 
Det hadde gitt sus i serken, tenker jeg. 

Dyreparksangen med Amanda Klippen og Espen Garriot ble stilig fremført, men akkurat det nummeret smaker litt for mye av reklame-sang. 
Dyreparken trenger vel ikke markedsføring i en kontekst der de er med-arrangører med symfoniorkesteret? 
