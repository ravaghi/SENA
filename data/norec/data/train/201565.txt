Toyota + BMW = Sant
Det beste fra to verdener? 

Det å blande ting kan ha sine fordeler, og Toyota og BMW er selvsagt ikke først ute med å innse det. 

Fra 50 til 70-tallet er det nok å nevne merker som Facel Vega, Iso, Monteverdi, De Tomaso, Jensen og Bristol som eksempler på europeisk eleganse kombinert med amerikanske muskler. 
Klassiske eksempler på at man kombinerer det beste fra to verdener, med spektakulære resultater. 

Disse eksemplene har selvsagt ingen verdens ting med Toyota Verso å gjøre, men japaneren har en overraskelse på lur. 
Under dens panser lurer det en motor fra BMW! 

Hva kan Toyota og BMW gi hverandre? 

Vel, svaret er egentlig opplagt: 

BMW er god på dieselmotorer, en type motor som Toyota helst unngår hvis de kan. 
Mens Toyota er verdens beste på hybrid-teknologi, et felt det tar årevis å få den nødvendige erfaringen på. 

Så de to selskapene har blitt enige om at BMW skal hjelpe Toyota med dieselteknologi for å klare de tøffe Euro6-kravene, mens Toyota skal hjelpe BMW med hybridteknologi. 
Din Side Motor skrev en sak om dette i desember ifjor. 

Skinnet bedrar 

Dette samarbeidet er nå klart for å kunne inspiseres nærmere, i form av at BMWs 1,6-liters diesel ligger på lur under panseret i 2014-modellen av Toyota Verso som jeg besitter. 

Normalt er det lite spennende å åpne et panser på en ny bil, men jeg føler for å betrakte dette historiske øyeblikket på så nært hold som mulig. 
En BMW-motor i en Toyota! 

Forsiktig åpner jeg panseret, og løfter det opp. 
Foran meg står det typiske moderne plastdekselet som dekker alle motorer uansett type. 
Men det er ingen stor prangende BMW-logo å se. 
I stedet er det en stor prangende Toyota-logo og skriften D-4D med store bokstaver. 
Det Toyota pleier å kalle sine ikke altfor effektive dieselmotorer i andre modeller. 

Akkurat det er en gedigen skuffelse. 

Ikke uvanlig 

Toyota ønsker tydeligvis å ta æren for motoren selv, uansett om det er gjengen i Bayern som har utviklet den. 
Kanskje man ikke vil rope høyt om samarbeidet? 

Men sånn er altså verden blitt, og man ser det overalt. 
På motorene til Red Bulls Formel 1-team sine Renault-motorer står det jo Infiniti, selv om japanerne ikke har levert så mye som en peilepinne til motoren. 

Toyota Verso er ingen ny bil, den har vært med oss siden 2009 da den erstattet Corolla Verso. 
Men modellen falt i smak hos Din Side Motor da den ble testet under lanseringen i Portugal i 2009. 

En stor utfordring 

For å få BMWs motor under panseret på Verso, ble det en del utfordringer. 
Ikke av typen altfor stor motor skal presses ned i trangt motorrom, som den legendariske 1969 Ford Mustang med Boss 429, men rent generelle tilpasningsproblemer. 
Toyota fikk en stor jobb med å mate den til sin manuelle 6-trinns kasse, og måtte lage nye motorfester. 
Den største utfordringen var likevel å kombinere de to elektriske plattformene. 

Sist Toyota brukte en motor fra et annet selskap var på 90-tallet (da man brukte en 1,9 PSA-motor i Corolla) men da var elektronikk i biler et vesentlig lettere tema. 
Ellers er Toyotas start/stopp-system på plass for å få ned forbrukstallene ytterligere. 
Det tallet er for øvrig 119 gram CO2/km, noe som må sies å være ganske bra i en syvseter. 
Det samme er det blandete forbruket på 0,45 l/mil. 

Motoren kjenner vi fra Mini Cooper D og BMW 114d, og byr på 112 hester. 
1,6-liters diesel utgjør 50 prosent av Versoens minivan-marked, og det å ha en konkurransekraftig motor her vil være viktig for Toyota. 

Selve motoren er en trivelig opplevelse. 
Her er det maks moment helt ned i 1750 omdreininger, og til forskjell fra mange andre triste dieselmotorer har BMWs motorer gjerne litt ekstra turtall å gå på, og den trives godt på nordsiden av 3000 omdreininger. 

0-100 går unna på 12,7 sekunder, men det føles som om det går raskere, noe som jo alltid er positivt. 
I tillegg er motoren stillegående og raffinert, og den kler den manuelle kassen fint. 
Sistnevnte er en fryd å bruke. 

Meningsløse kriterier 

Når det gjelder selve bilen er dette en syvseters flerbruksbil. 
Ergo er ikke sportslige kjøreegenskaper eller direkte styring verken interessant eller relevant. 
Å dømme en slik bil etter sånne kriterier blir fullstendig meningsløst. 

Det som imidlertid er viktig er at fjæringen er komfortabel, og sluker norske hull og ujevnheter uten noen problemer. 
Understellet er satt ganske soft opp, men det tror jeg er smart. 
Versoen føles komfortabel og behagelig langs veien, og en litt treg styring passer fint til vanlig kjøring langs motorveien. 

Interiøret bærer preg av en praktisk tankegang. 
Alt er logisk og enkelt satt opp, med mange ulike oppbevaringsrom og praktiske løsninger rundt omkring. 
Bakseter kan skyves og legges ned i alle mulige retninger, og bakdørene åpnes godt opp til siden for enkel tilgang. 
Man sitter fint i baksetet, og bagasjeplassen er på 440 liter med fem seter. 
Har du sju seter i bruk er det på 144 liter. 
Legger du ned alle setene, slik at du bare har framsetene oppe, har du 982 liter tilgjengelig. 

Interiøret ellers ser litt stusselig ut, og enkelte av kontrollene føles ganske billige. 
Setene foran er helt ok, men ikke noe mer. 
Betjening av skjermen er enkel, og man skjønner umiddelbart hva man skal gjøre for å få tilgang til alt fra radio til telefon. 
Utstyrsmessig er bilen godt utrustet i Executive-utgave, her er det både cruisekontroll, ryggekamera og et bra klimaanlegg. 

Testbilen har en grunnpris på 347 200 kroner, og tilleggsutstyret her er metallic lakk til 5200 kroner og panorama glasstak til 3800 kroner. 
Apropos lakken påstår papiret jeg har fått med bilen, at fargen er en helt ny eksteriørfarge kalt Bronze (kode 4V8). 
Nå har jeg malt mange modellbyggesett opp gjennom årene, og har aldri sett noen bronsefarge som ligner på dette. 
Jeg ville heller kalt bilens farge for kommunegrå, men det har kanskje ikke en like god klang i brosjyren. 

Verso finnes også som 1,6 bensin med 132 hk til 295 600 kroner og 1,8 bensin med 158 hk til 332 400 kroner. 

Skal man oppsummere Verso må man se på hva bilen er konstruert for. 
Dette er ingen spennende og sporty bil. 
I stedet er det en solid og behagelig flerbruksbil, som mange familier vil ha både stor glede og nytte av. 
Dens sterkeste salgsargumenter er Toyotas kvalitetsrykte, den behagelige fjæringen, BMWs sparsommelige motor, plassen og den praktiske nytteverdien, samt det generelle utstyrsnivået. 
For familien er dette en flott bil til en hyggelig pris, og selv for en blasert motorjournalist er Verso faktisk morsommere å kjøre enn den ser ut til. 
