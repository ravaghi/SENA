TEST:Nye Audi Q3 

Q3 er på plass og gir flere mulighet til å kjøpe en Audi-SUV. 

Q3 er sistemann ut med en Q på bakluka, som er betegnelsen Audi bruker på SUVene sine. 
Som navnet antyder er dette den foreløpig minste SUVen til den tyske produsenten, og den går direkte inn i det kompakte SUV-segmentet med en lengde på 439 centimeter. 

Utvendig er det lett å blande den med storebror Q5, men ser man nøyere etter, blir det tydelig at dette er en mer kompakt bil. 
Familielikhetene er likevel betydelige. 

Testbilen 

Vi har testet topputgaven på dieselsiden, nemlig 2.0 TDI med 177 hester, dobbelkløtsjkassen S-tronic og firehjulsdrift. 
Denne koster fra 484.000 kroner. 
Men det finnes også en billigere dieselutgave med 140 hester. 
Sjekk vårt første møte med Q3 for mer info om de andre motorversjonene. 

Kraftig motor 

Dieselmotoren kjenner vi fra før, blant annet fra nye A6. 
Dette er blant de aller beste firesylindrede dieselmotorene på markedet i dag, og den passer svært godt til Q3. 
Med 177 hestekrefter og 380 newtonmeter, har den et solid kraftoverskudd, og de som vil spare litt penger vil nok klare seg lenge med den litt svakere 140-hesteren. 

Motoren er turtallsvillig og smidig fra lave turtall, i tillegg til å være stille og myk i gangen. 
Her er det med andre ord ikke mye negativt dieselpreg. 
0-100 går på 8,2 sekunder og det vitner om de rause fartsressursene denne bilen besitter. 

Ikke optimal på forbruk 

At forbruket ligger på 0,59 liter per mil, er ikke fullt like imponerende. 
Det er eksempelvis mer enn den større og sterkere BMW X3 xDrive20d bruker. 
CO2-utslippet fra Q3 er 156 gram. 

S-tronic-girkassen har syv trinn og er like kjapp og kontant som alltid. 
Det gir en rapphet over kjøreopplevelsen som mange automatkasser sliter med å matche. 
Utvekslingene gjør at du både får nok av gir å akselerere i, samtidig som turtallet på motorveien blir komfortabelt lavt. 

Kjøreegenskaper 

Selve kjøreegenskapene ga et litt anonymt førsteinntrykk, og ikke helt det samme som i storebror Q5, men når vi fant noen svingete veier, falt ting mer på plass. 
Den er ikke supersportslig, men er likevel merkbart mer spenstig enn eksempelvis fetter Volkswagen Tiguan. 
Slipp gassen i en hard sving, og bilen drar seg litt innover til et trangere spor og holder kurven fint. 
Hvis du virkelig provoserer, kan den vifte litt med hekken, men Q3 er likevel forutsigbar og stabil. 

Firehjulsdrift 

Firehjulsdriftsystemet som her er basert på fjerde generasjon Haldex, har en litt annen karakter og teknisk oppbygging enn systemet som sitter i Audis større modeller. 
Det gir seg utslag i noe mer understyring ved gasspådrag. 
Det merkes eksempelvis når du gasser litt på ut av en krapp sving på vått og sleipt underlag. 
Men vår erfaring er at dette systemet fungerer bra på vinteren, og Q3 har dessuten en elektronisk differensialbrems både foran og bak. 

Noen offroader er dette naturligvis uansett ikke, men dette bør være mer enn nok for de utfordringene den kommer til å bli stilt overfor av de fleste kunder. 

Justerbar 

Vår testbil var utstyrt med Audi drive select og demperregulering. 
Det betyr at du kan velge mellom flere innstillinger på servostyringen, girkassen, gassresponsen og demperne. 
Dette er et bra system som definitivt tilfører bilen noe ekstra. 
Man kjenner ganske stor forskjell på de ulike innstilligene og det er til fordel for både komforten og kjøreegenskapene. 

Det finnes også en øko-innstilling som gjør at turtallet slippes ned på tomgangsnivå når du slipper gassen, slik at du unngår motorbremsen og kan trille lengre. 
Det er nok effektivt, men ikke optimalt for komforten når du igjen gir gass og girkassen må "plukke opp" turtallet og rett gir. 
Men ellers er komforten god. 
Med demperinnstillingen på andre innstillinger enn dynamic, evner understellet på en god måte å ta til seg ujevnheter. 
Støy er det også lite av. 

Kompakt 

Førermiljøet i Q3 er trivelig og relativt intimt. 
Kvalitetsfølelsen er som ventet god, med noen fine designdetaljer som belysning rundt høyttalerne i dørene. 
Bak sitter man bra om man ikke er for stor, eller personen foran ikke er for stor. 
Benplassen og takhøyden (med glasstak) holder for de fleste, men kan by på utfordringer for de litt mer storvokste. 
Her finnes det andre kompakt-SUVer som oppleves romsligere. 

Bagasjerommet måler 460 liter som ikke er verst, men har også en ganske skrå bakluke som begrenser en del om du skal laste i høyden. 
Ikke overraskende er A4 stasjonsvogn et bedre valg om du trenger plassen, Q3 ligger nok som navnet også tilsier nærmere A3 Sportback hva gjelder praktiske egenskaper. 

Konkurrenter 

Ser vi på konkurrenter er det én som peker seg ut med en gang, og det er BMW X1. 
Et litt dyrere alternativ er Range Rover Evoque. 
I praksis er det nok X1 som kommer til å stjele flest kunder. 
Vi holder nok fortsatt X1 for å være hakket foran på sportslig kjøreglede, men den er ingen ny bil lenger og er heller ikke veldig romslig. 
Prismessig er det små forskjeller. 
Totalt sett er nok Q3 et hakket mer fornuftig kjøp, ikke minst på grunn av den fine motor- og girkombinasjonen. 

Et annet alternativ er faktisk Volkswagen Tiguan, som kanskje ikke har den samme appellen, men som til gjengjeld er hakket mer romslig og praktisk. 

Karakteren blir en 5'er, men ikke den sterkeste vi har gitt ut. 
