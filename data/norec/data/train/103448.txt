Donny Hathaway:«These Songs For You, Live!» 

(Atlantic/Warner) 

Alicia Keys åndelige far i konserttapning. 

Da en dypt trøblet Donny Hathaway hoppet fra femtende etasje til sin død 13. januar 1979, var solokarrieren hans mer eller mindre gått i glemmeboken. 
25 år senere er han husgud for hele «neo-soul»-hurven - fra Lauryn Hill, JillScott og Erykah Badu til D'Angelo og Alicia Keys. 
Rockpublikumet ville bare i liten grad vite av ham da han fremdeles var aktiv - Hathways smule duetter med Roberta Flack plasserte ham ufortjent i«underholdningsmusikk»-kategorien, og det siste studioalbumet hans, ambisiøse og ikke helt forløste «Extensions Of A Man», hadde blitt utgitt så langt tilbake som i 1973. 

«These Songs For You, Live!» samler høydepunkter fra suverene «Live» (1972) og posthume «In Perfomance» (1980), bidrar med seks tidligere uutgitte innspillinger og bekrefter at sceneartisten Hathaway var pur gospel. 
Den intime kontakten med salen som legges for dagen i låter som «The Ghetto» og «He Ain't Heavy, He's My Brother» (som han gjør på staseligere vis enn noen annen) er klassiske eksempler på den afroamerikanske musikkens «call and response»: 
Musikere og vokalist spiller og synger ikke til, men med. 

Nydelig, livsbekreftende musikk. 

MORTEN STÅLE NILSEN 
