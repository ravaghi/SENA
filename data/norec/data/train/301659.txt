En fascinerende balanseøvelse
Hanne Kolstø er både utforskende og lettfattelig. 

ALBUM: 
Sykkylvingen Hanne Kolstø har jammen holdt dampen oppe siden solodebuten i 2011; dette er hennes tredje plate på like mange år. 
Men «Stillness And Panic» bærer ingen tegn på verken hastverk eller kreativ slitasje, tvert imot. 

Det er en fascinerende balanseøvelse Kolstø utøver som artist og låtskriver. 

Med litt eksperimentell rock, litt stemningsfull elektronika, litt dyster synth og litt florlett pop på toppen, fletter hun sammen detaljrike låter som på samme tid er utforskende og lettfattelige. 

De trillende melodiene og stemmens avslappet runde, klare klang får det til å virke som verdens enkleste og mest selvfølgelige ting. 
Det er det ikke. 

Lydbildet er hyllet inn i store tepper av kald klang, med en dyp bass rullende under det meste. 
I «The Clinch» vokser rytmene og de fjerne synthmelodiene rastløst framover, til de munner ut i et seigt crescendo av blåsere og dramatisk slagverk. 

Men like gjerne får vi altså en flagrende lett popstund som «Someone Else», eller den spretne indie-discoen i «Don't Remember I Forgot You». 
Alt med like stø hånd. 
