Barne-tv på ecstasy
Du blir så hekkans positiv og lykkelig av denne smilende skildringa at svenske forfattere antakelig smuldrer av sinne. 
Filmatiseringa av bøkene om Karsten og Petra har en nesten overjordisk blidhet, som ramma av ecstasy i sollyset. 

Karsten og Petra blir bestevenner. 

Norge. 
2013. 
1 time, 26 minutter. 
5 år. 
Regi: 
Arner Lindtner Næss. 
Med: 
Nora Amundsen, Elias Søvold Simonsen, Ivar Nørve, Janne Formo. 

Filmen om Tor Åge Bringsværds barnebokfigurer Karsten og Petra holder seg ikke i bøkenes fiksjoner, men blir mer et litt langt, men begeistringsrusa barne-tv. 

Men la oss se lyst på det: 
Det er ikke med noen ekle rike norske mobbere i denne filmen. 
Det finnes ingen morer som ligger og spyr i bakrus og må tas vare på av barna sine. 
Og det finnes ingen kalde næringslivs-farer som bare har tid til jobben og nettbrettet. 

«Karsten og Petra blir bestevenner» er en idyllisk film. 
Petra bor hos den beroligende mamma Janne Formo i et visuelt velgjørende dyrlege-hjem der til og med de små tegnefilm-fuglene smiler i sola over hønsegården. 
Den litt engstelige Karsten har pappa som driver Tull & Dill-butikk, så også hjemme hos ham trives en detaljrik, politisk SV-velstand. 
Løvungen er stilig og liksom-tøff, og Frøken Kanin jålete, men lojal. 
Filmen er en deilig, visuelt vennlig oase av blide fjes og krongle-kos. 

De bøkene vi har handler igrunnen ikke om de to vennenes sivile barnehage-tilværelse. 
I barnehagen tar fantasien skikkelig av, og Karsten og Petra reiser til fjerne steder og fremmede tider og underlig beroligende spennings-historier. 
Sånn er ikke filmen. 
Barnehage-barna besøker brannstasjonen og omplasseringa av dyr, men de treffer aldri sjørøveren Skitne Katrine som beskytes med ost. 
Dramatikken ivaretas med rutinert NRK-dramaturgi der opptil flere er sjalu på opptil flere, men alle blir gode venner og flyr inn i ettertekstene i kortvarige animasjonsfly. 

Det er ikke egentlig film. 
Men barnehagens liksomland funker vanvittig hyggelig og barnevennlig, og kan til og med funke som vorspielmoro for unge voksne som vil gå glade på fest. 
