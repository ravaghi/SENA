Lukk øya og innbill deg at du er i Nashville
Norsk country/americana i verdensklasse. 

ALBUM: 
Det må gjentas: 
Det norske americanamiljøet har utøvere som er i verdensklasse, og norske band som Darling West og Lucky Lips er allerede blitt lagt merke til i USA. 
Flere bør følge. 

Fire måneder etter at Silver Lining debuterte med glimrende «Heart And Mind Alike», kom The Northern Belle fredag med bunnsolide «Blinding Blue Neon». 

De to gruppene deler vokalist og gitarist, Stine Andreassen og Bjørnar Ekse Brandseth, men går sjangermessig, klokelig nok, i to retninger. 

Mens førstnevnte er tydelig inspirert av Gillian Welch og David Rawlings' råskårne americana, går The Northern Belle i popretning – ikke den glatte popcountryen, men nærmere en artist som Kacey Musgraves, som fylte Sentrum Scene i Oslo lørdag. 
The Northern Belle har sin Kacey i Andreassen, som har skrevet samtlige låter her. 
Hun er også soloartist når hun har tid. 

Gruppas andre studioalbum er først og fremst mykt som silke. 
Åpningen «You're Gonna Leave» er ei melankolsk perle, med Brandseths pedal steel som en effektiv motor. 
På fengende «Annabeth» gjør bassingen til Yngve Jondalen og harmoniene forskjellen. 
mens Svein Inge Bjørkedal får prege en pulserende «Lost Another» - et høydepunkt her, skrevet sammen med Ole-André Sjøgren (gitarer/piano/kor). 

Johanne Flottorps hardingfele og fele løfter låter som «Begun to Quake» og «What I've Heard» og forsterker countryfølelsen. 
Marie Tveiten (kor) kompletterer bandet på sju. 

The Northern Belle har produsert albumet sammen med Christian Engfelt (Cato Salsa Experience) og Marcus Forsgren (Jaga Jazzist, The Lionheart Brothers), et studioteam som har bygd seg opp et solid navn etter mange meget vellykte jobber på produksjon / teknikk /miks. 

Bandet legger denne uka ut på en turné som tar dem til 16 steder. 
Møt opp, lukk øya og innbill deg at du er i Nashville! 
