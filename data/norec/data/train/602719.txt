I-landsproblemer
Det er ikke noe nytt at hiphop-artister slenger janteloven ut av vinduet og gir seg selv til gudestatus. 
Amerikanske G-Eazy er blant dem, men det mest imponerende med det 20 spors lange fjerde-albumet hans, er evnen til å rappe om i-landsproblemer til det kjedsommelige over så lang tid. 

«The Beautiful & Damned» er oppkalt etter Scott Fitzgerald sin novelle med samme navn fra 1922. 
På overflaten er temaene like – melankolsk historie om en rik og trist party-boy med alkoholproblemer. 
Men der Fitzgerald går i dybden, er G-Eazy overfladisk og selvskrytende. 
Hva skal han gjøre med alle disse pengene og hvordan takle kjendisstatusen? 
Det hele blir fremført monotont og lite troverdig. 

Han får også hjelp av kjæresten Halsey på låten «Him & I». 
En klisje-låt uten sidestykke som kun bæres av hennes særegne stemme. 
Han overgås også av flere av hans andre gjester, og blant dem er norske Anna Of The North på låten «Pick Me Up». 
Dessverre er det ingen gjester eller tunge beats som kan redde denne overproduserte og glatte utgivelsen. 

Nå er det på tide at G-Eazy tar sitt selvsentrerte blikk ut av sin egen navle og faktisk oppdager noen ekte problemer med verden han lever i. 
