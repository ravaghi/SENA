Ingrid Olava har forløst noe helt spesielt
Tredjeplata «Summer House» er et veiskille. 

ALBUM: 
Den har sittet et stykke inne, denne tredjeplata til Ingrid Olava. 
Det er derfor svært hyggelig å konstatere at prosessen har forløst noe helt spesielt hos 32-åringen — noe som forhåpentlig vil lede henne lenge. 

«Summer House» er innspilt med produsent David Kosten, kjent for sitt arbeid med Bat For Lashes. 
Sammen med Susanna Wallumrød og Jenny Wilson er hun et sentralt referansepunkt for retningen Ingrid Olavas popmusikk nå har beveget seg i: 

Intenst stemningsfullt, eksperimentelt og tidvis minimalistisk arrangert, og med et helt annet fokus på stemmebruk. 

Vokal i ny klasse 

At hun er en begavet vokalist er ikke noe nytt, men den voldsomme variasjonen og presise uttrykksfullheten som styrer Ingrid Olava gjennom «Summer House» er i en ny klasse; med himmelske koringer til å toppe det hele. 

Klangfulle tangenter og kjølig programmerte detaljer pakker inn ensomme låter om tiden etterpå; etter festen, etter forholdet, etter møtet med veggen. 
Åpnings- og avslutningslåtene «Summer House» og «Out, Brief Candle» er begge frysningsfremkallende vakre. 

Andre er drevet av seige rytmer (sugende «Clap Hands»), eller bare hakkende piano og et diskret komp (lekkert kraftfulle «Fire and Snow»). 

Mindre interessante samarbeid 

En liten håndfull spor har bidrag fra eksterne låtskrivere, blant dem Travis' Fran Healy (singelsporet «Jackie Kennedy»). 

Men med et hederlig unntak i den fortryllende, dramatiske førstesingelen «Black Box» er disse mer strømlinjeformede låtene platas minst interessante, og det som holder igjen for at dette blir en uforbeholden fulltreffer. 

Det er visst prisen å betale for en så åpen søken som denne. 
