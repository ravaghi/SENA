Glimrende kosegolf
«Tiger Woods»-serien dekker behovet for de som er seriøst opptatt av golf. 
Her er spillet for alle oss andre. 

Nei, golf er ikke akkurat min favorittsport. 
Det er rett og slett litt kjedelig, og selv om «Tiger Woods PGA Tour»-serien tar seg noen løsslupne friheter, blir det allikevel for sobert for meg. 

Men grunnreglene i golf er interessante nok til å bære et spill som appellerer også til meg. 
Og der har «Everybody's Golf»-serien vært en favoritt helt siden slutten av 90-tallet. 

Det gjelder definitivt PS3-spillet «Everybody's Golf: World Tour» også. 
Det er det kanskje beste spillet i serien til nå, og da sier det seg selv at vi har med noe helt spesielt å gjøre. 

Spillet toucher innom simulasjon i nødvendigheten av å ta hensyn til vind- og værforhold, hvordan du skrur ballen og det å ta hensyn til omgivelsene for å ikke havne utenfor det kortklipte gresset. 
Men det er i den uhøytidelige tilnærmingen til sporten «Everybody's Golf: 
World Tour» løftes over i spillenes rammeløse verden. 

Etter hvert som du gjør det gradvis bedre med figuren du har valgt deg, vil du nemlig få stadig flere kraftfulle og effektive måter å behandle kølle og ball på. 
Superslag det bokstavelig talt gnistrer og flammer av, for eksempel. 

Dette rollespill-lignende lojalitetssystemet som belønner deg for å holde deg til samme figur, er et av spillets største styrker - jo mer du investerer i figuren din, jo mer får du tilbake. 

Spillet er også en grafisk perle - de seks forskjellige banene stråler, og effekten av å plassere et knippe Japan-søte spillfigurer i disse fotorealistiske verdenene må ikke undervurderes. 
Det oser sjarm av både persongalleriet, omgivelsene og tilskuerne. 

Rent teknisk har utviklerne Clap Hanz innført et helt nytt slagsystem, som gjør at du kan følge med på figuren din og måten han eller hun svinger køllen på i steden for å nistirre på grafikk i hjørnet av skjermen for å vite når du skal trykke. 

Du setter i gang et slag ved å trykke på X, følger køllen til den treffer et tydelig avmerket punkt, trykker X igjen for å la kølla svinge tilbake og X nok en gang så nærme et spesifikt punkt på skjermen som mulig. 

I tillegg kan du modifisere selve slagpunktet ved å trykke trekant for å gi mer kraft, runding for å gi mindre kraft og piltastene for å skru. 
Det funker rett og slett så det griner, og har dybde nok til at du ikke går lei. 

Du kan dessuten hele tiden velge forskjellige køller for forskjellige situasjoner, men her føler jeg aktive golfspillere har mer å hente enn meg - jeg aner ikke hva forskjellen på køllene er, og takker og bukker for at spillet hele tiden ser ut til å foreslå de som er best egnet. 

Clap Hanz har i tillegg vært usedvanlig flinke til å gi de seks banene sjel. 
Både hindere som sandgroper, trær og bygninger og layouten på banene i seg selv ser ut til å være planlagt med ekstrem omhu, og effekten av dette er at det er bortimot umulig å gå lei. 

Figurene du kan velge er også særdeles koselige, og utvalget du har å velge mellom er bra. 
Jeg vet eksempelvis ikke helt hvorfor det funker med en søt animecaddie med bred, skotsk aksent, det bare gjør det. 

«Everybody's Golf: World Tour» har en omfattende og givende enspillerdel, men det aner meg at onlinedelen vil være mest interessant for svært mange. 
Og her er det svært mye gøy å hente. 

Du kan snekre sammen og kle opp din egen figur når du spiller online, i motsetning til enspillerdelen hvor du bare kan gjøre enkle klesvalg for hver figur. 
Så kan du ta med denne figuren i kamper mot inntil 50 andre virtuelle golfere fra hele verden. 

Ja, FEMTI. 

Her følger alle hverandre fra hull til hull samtidig, uten at noen kommer i veien for din egen konsentrasjon og opplevelse. 
Du kan også velge å følge med på hva de andre golferne gjør, og når alle har kommet seg gjennom hullet, går alle samlet videre til neste hull. 

Dersom du er ute etter en mer intim opplevelse, kan du også sette opp private turneringer for inntil åtte spillere. 
Og uansett hva man skulle mene om virkelighetens golfsport: 
Måten sporten spilles på og reglene du følger er et herlig utgangspunkt til en givende multiplayeropplevelse. 

Totalt sett er «Everybody's Golf: 
World Tour» en ekstremt sjarmerende og særdeles underholdende opplevelse, et spill som med letthet er blant mine absolutte favoritter på PS3 til nå. 

PS: 
I salg fra onsdag 26. mars. 

Det er klart for kosegolf på PS3 med Everybody's Golf: World Tour. 
