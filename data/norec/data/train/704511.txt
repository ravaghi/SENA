Adam synger som faren
Adam Cohen er sønn av Leonard Cohen, men vokste opp i Frankrike med sin mor Suzanne Elrod. 

Arven overvant miljøet, og som sanger er han blitt mer og mer lik opphavet. 
Han var nær ved å gi seg som artist, men på "Like a man" (2011) forsonte han seg med likheten. 
Nå fortsetter han med en plate spilt inn på farens gamle domener; barndomshjemmet i Montreal og feriehuset på greske Hydra. 

Flere av visene lyder som glemte skatter fra farens yngre dager. 
Han har en varm stemme og er en utmerket låtskriver og lyriker – med referanser til farens tekster. 

I tillegg kan arrangementene lett forveksles med farens, med bruk av strykere og kordamer. 
Om ikke det er nok, handler "Fall apart" om arven. 
Selv fylte Adam Cohen 42 år for en uke siden og er pappa til sju år gamle Cassius. 
