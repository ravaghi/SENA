Har navigert seg ut av kurs
Navigators lykkes ikke med å følge opp den to år gamle debuten. 

ALBUM: 
Trond Andreassen har vært en standhaftig soldat innen norsk 2000-tallsrock, både som sanger i nå nedlagte Ricochets og relativt nyoppstartede Navigators. 

Sistnevnte høstet mange lovord for debuten «The Straight and Narrow» som kom i 2009, og malen er mye godt den samme når suksessen skal følges opp med «Second Nature». 
Eller det vil si, rammeverket er det samme - innholdet er dessverre langt mindre engasjerende. 

Det handler fortsatt om gråtende orgeltoner, brennende kjærlighet, insisterende soulpatos og et arsenal av urrockeriff, meislet sammen et sted mellom Rolling Stones og The Doors respektive støperier. 

Effektivt nok om man treffer blink, men denne gangen er det mer form enn innhold for Navigators. 

Det blir i overkant mange lyriske floskler og tomme musikalske fraseringer, noe som er synd 
- Andreassen har en av norsk rocks mest innbydende stemmer. 
