Joan As Police Woman:«Real Life» 

(Echo/VME) 

Kjempetalent trer ut av berømte venners skygge. 
Joan «politidame» Wasser fra Brooklyn er fast turnémedlem i Antony & The Johnsons, og har i tillegg jobbet med Scissor Sisters, Lou Reed og Rufus Wainwright. 
Bra CV, med andre ord, og etter denne debutplaten kan hun antagelig legge bort annenfiolinen. 

Hovedsakelig akkompagnert av piano, bass og trommer, byr hun på sakral og kunstferdig pop som for eksempel Elvira Nikolaisen bør ta en lytt på for å finne ut hvor veien videre kan gå. 
Tidvis låter hun som en sofistikert PJ Harvey, andre ganger som en kattemyk Carole King, og «Real Life» føles ofte som albumet Beth Orton aldri har greid å gjennomføre. 

Her ligger følelsene tykt utenpå, og det merkelige artistnavnet kan greit forklares med at dette er like fengslende som det er fengende. 
Dette kan meget vel bli en av årets jungeltelegraf-klassikere. 

LAST NED: 
«Flushed Chest», «Eternal Flame», «Feed The Light», «The Ride», «Real Life» 
