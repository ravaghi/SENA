Pure Avanti
iPod-stereo, FM, DAB, nettradio - vet du ikke helt hva du vil ha? 
Da bør du sjekke ut denne boksen. 

Radiotilbudet har etter hvert blitt ganske omfattende, du kan velge mellom FM, DAB og nettradio etter humør og hvor du befinner deg. 
Her ligger også litt av problemet - det er forskjellige apparat som håndterer disse, som regel. 

Denne regelen gjelder ikke for Pure Avanti, som er en radio som kan behandle det meste av aktuelle signaler. 

I tillegg til det som sendes over eteren støtter den også nettbaserte og tilkoblede lydkilder, så de fleste skulle kunne finne et knippe som passer. 

Her er lydkildene du kan høre: 

FM radio DAB radio Nettradio "The Lounge" (internett via WLAN 802.11b/g) 
Mediespiller for lokalt nettverk (WLAN) iPod dokk Aux inn på stereo minijack 

I tillegg har den automatisk klokke, alarmfunksjon med stor snooze-knapp og timer for å slå seg selv av. 

Kraftig forsterker? 

Det oppgis at radioen har 75 watt RMS totaleffekt, noe som høres svært mye ut. 
Volumet er uansett tilstrekkelig for å spille noe over behagelig høyt i de fleste vanlige oppholdsrom, men noe overdøvende lydtrykk av typen umiddelbar utkastelse fra borettslag er det ikke snakk om. 
Oppimot 90 dBA gir den på full rulle, da er det tendenser til litt vreng med alle tonekontroller (sub, bass og diskant) på fullt, men ikke noe egentlig krise. 

Det leveres 2 x 20 watt til to 3-tommers høyttalere i front, som er vinklet svakt utover. 
Sub'en i bunnen av kabinettet er på 5,25 tommer og kan forsyne seg av 35 watt og gir rimelig bra bånn i lydbildet. 

Det er også utgang til hodetelefoner. 

En USB-kontakt er på plass for å motta framtidige oppgraderinger. 

Lett å betjene 

Radioen er lett å betjene, den har et menysystem som er enkelt å manøvrere i, og noen bruksanvisning er det egentlig ikke behov for. 
Alt finnes i menysystemet så det er bare å lete, man ser snart om man er på rett vei. 

Det eneste vi ikke var helt fornøyd med var manøvrering på iPod, som var noe begrenset. 
Spesielt å klatre tilbake i menytreet på iPoden var ikke helt på plass. 

Sjekk vår store test av iPodanlegg og enda et par iPod-anlegg finner du test av her 

Fjernkontrollen gir god respons selv om du går 5-6 meter unna. 

Du kan lagre opptil 30 DAB-stasjoner og 10 FM-stasjoner i det lokale minnet. 
Internettradioen er et kapittel for seg, der kan du lagre i praksis ubegrenset med stasjoner og favoritter, så snart du har registrert deg på TheLounge som er innholdsnettstedet til hele PURE-serien. 

Et godt kjøp? 

Boksen inneholder mye, så prisen er ikke blant de laveste. 
Den er tvert i mot i det øvre sjiktet når det gjelder integrerte lydapparater. 

I nettbutikkene ligger den priset til i overkant 4 000 kroner. 

Dette er i det samme området som lydentusiastenes B&W; Zeppelin, men dette er jo to vidt forskjellige produkter. 
Mens Zeppelin bare er en god forsterker/høyttaler er Pure Flow en svært allsidig mottaker som dekker alt som er aktuelt på radiofronten og gir mer enn kurant lyd til husbruk. 

Mer info finner du hos www.pure.com 
