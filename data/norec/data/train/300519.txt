- Det er vel ett fett hva ei gammal røy på 36 mener om Isac Elliot.
For fansen kommer til å gå bananas uansett. 

ALBUM: 
Ingen er bedre, større og mer ihuga fans enn tolv år gamle jenter. 

De er så å si villige til å gå over lik, skulke skolen, betale hva som helst for muligheten til å oppleve sitt store idol i levende live. 
Noe vi så da Justin Bieber spilte på operataket i 2012, og da One Direction solgte ut 18 500 billetter på bare 17 minutter i 2013. 

Men for norske jenter er Bieber og One Direction yesterday's news, nå er det den finsksvenske trettenåringen Isac Elliot som gjelder. 
Først og fremst på grunn av en klokkeren guttekorstemme skrudd opp mot moderne r&b-pop; - og en vellykket Instagram-/Facebook-/miniturné-kampanje som har fått den norske fansen til å gå totalt av skaftet. 

I desember skal han til og med spille i Oslo Spektrum. 

«Follow Me», Isac Elliots andre album, streames på Spotify fra og med i dag «som en overraskelse til fansen». 

Men selve sounden kommer nok ikke som en overraskelse på noen. 
Isac Elliots musikk er akkurat slik du forventer at den skal være. 
Myke, aseksuelle croonertoner av og til ispedd noen moderne EDM-elementer 
- «Tired of Missing You» forsøker seg til og med på et Skrillex-inspirert drop -, av og til ren r&b.; 

Som «Parachutes», åpenbart inspirert av Frank Oceans svevende vakre «Thinking About You» eller «Hush», som har spanskegitarer a la Justin Timberlakes «Señorita» og plystring som Juelz Santanas «The Whistle Song». 

Det er verken spesielt bra eller spesielt dårlig, spesielt personlig, spesielt unikt eller spesielt på noen som helst annen måte, egentlig. 

Men det er heller ikke så verst. 

Guttungen synger godt - men det er vanskelig å tro at han på noe som helst tidspunkt mener noe med det han synger. 

Men så lenge tolvåringene føler at han gjør det, er det jo ett fett hva ei gammal røy på 36 mener om akkurat det. 
