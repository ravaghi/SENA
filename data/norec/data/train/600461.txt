Intergalaktisk sjøldigging
Will Smith har selv skrevet historien (ikke manus), Smiths og konas selskap har produsert filmen og Smith og sønnen Jaden spiller hovedrollene. 
Familieprosjekter kan sikkert fungere bra, men ikke i dette tilfellet. 
"After Earth" fremstår som et dårlig forsøk på å fremme sønnens karriere, skjult bak en klisjéfylt historie om heltemot og forholdet mellom far og sønn, pakket inn i en mengde halvbra spesialeffekter og en liten bit klimapolitikk. 

Filmen handler om tenåringen Kitai Raige (Jaden Smith) og hans legendariske far og soldat, Cypher (Will Smith). 
På vei til en treningsleir på en annen planet, krasjlander romskipet på Jorden 1000 år etter at nesten hele menneskeheten ble utslettet fordi de ødela planeten. 
Cypher blir kritisk skadet i krasjlandingen, og Kitai må derfor ut på en farefull ferd for å få signalisert etter hjelp. 
Med andre ord: 
I to timer sitter Will Smith og lager grimaser for å vise hvor vondt han har det, mens sønnen løper rundt i skogen og flykter fra ulike monstre. 

Med M. Night Shyamalan i regissørstolen ("The Village"), har filmen også elementer av det bisarre og scener som grenser mot skrekkfilmsjangeren. 
En merkelig miks. 
Når 90 prosent av filmen i tillegg er dørgende kjedelig og nesten smertefull å se på, er det like greit å styre unna. 
Hvis ikke du liker å se Hollywood-stjerner som digger seg selv fra galakse til galakse, da. 
