En ekte western
Regi: John Hillcoat. 
Manus og musikk: 
Nick Cave. 
Med: 
Guy Pearce, Ray Winstone, Danny Huston, John Hurt, Emily Watson. 
Engelsk/australsk western. 
15 år (frarådes ungdom under 15 år) 

Fascinerende og ekstremt kraftfull western fra Australias villeste nybrottsland i 1880-årene, der golde menn søker rikdom, og rettferd er et fjernt fremmedord. 
Men der også den barskeste skjønnhet råder og uanede tanker er å finne bak pannebrasken på den mest hinsidige voldsmann. 

Nick Cave har skrevet det glimrende og ytterst stramme filmmanus, regissør Hillcoat har satt den ordknappe dialog i en ramme av en barsk, visuell virkelighet som - i likhet med Caves egen filmmusikk - fungerer dels i symbiose med, dels i malende kontrast til hendelsene som så ublu blir skildret. 

I disse trakter har en idealist som stedets sheriff (Winstone) dårlige kår. 
Også når han gir en fredsløs voldsmann (Pierce) et ultimatum: 
Dersom han selv oppsporer og tar livet av sin eldre bror - den ondeste raner noen gang sett i traktene - vil sheriffen spare hans lillebror fra galgen. 

Den fredløses moralske dilemma blir ett av filmens hovedspor - det andre følger sheriffens eget, klemt mellom egne (og sin sterke fru Wilsons) ambisjoner om å vise menneskelighet - og et samlet krav om blodig hevn. 

Sømløst integrert er pionerens grunnleggende rasisme, uforstand og utbytting av landets aboriginer - samt uforløste spørsmål om hva «dannelse» og sivilisasjon egentlig må sies å innebære. 

Glimrende spill gir troverdighetsgys over hele linjen, den blodige brutalitet likeså - uforfalsket og hensynsløst ærlig. 
Foto viderefører all «indre» dualisme i karrige landskaper av voldsom skjønnhet. 

Akkurat slik - satt på spissen - må menneskers pionerferd også ha fortonet seg på mang en utpost i verden. 
Se den! 

ELLEN MARGRETHE SAND 
