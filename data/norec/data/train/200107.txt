Dell Inspiron 9400
Denne 17-tommers bærbare har virkelig noe å bevise, for lillebroren har tidligere imponert oss stort. 
Kan Inspiron 9400 være like lett å like som sin yngre slektning? 

Vår lille testserie med 17" bærbare fortsetter. 
For en uke siden var det den lette og elegante W1 fra LG som stod på testbenken, i dag ser vi på storebroren til en gammel kjenning. 

LES OGSÅ: 

Inspiron 9400 har det samme designet som Inspiron 6400 - sølvfarget med hvite lister i kantene. 

Fulle spesifikasjoner: 

Intel Core 2 Duo T7200 @ 2,0 GHz 17" skjerm i bredformat (1440 x 900 piksler) 1 GB DDR2-minne (2 x 512 MB) 160 GB harddisk (5400 rpm) 
DVD dual-layer DVD/CD-brenner ATI Mobility Radeon X1400 (256 MB minne) 54 Mbps WLAN (a/b/g) 10/100 LAN + modem 6x USB, 1x FireWire (4-pin), lyd inn/ut 1 ExpressCard/54 kortplass 5-in-1 kortleser: SD, MMC, Memory Stick/Pro, xD DVI, VGA og S-Video-utgang (7-pins) 9-cellers batteri Dimensjoner (B/D/H): 
39,9 x 28,8 x 4,7 cm Vekt ca. 3,7 kilo OS: 
Windows XP Media Center Edition Pris: ca 15 tusen inkl. mva. og frakt 

Konstruksjon 

Inspiron 9400 er altså konstruert på samme måte som den nevnte 6400, altså litt lubben, og samme nivå når det gjelder kvalitet. 
Ikke det at maskinen gir oss noen umiddelbar følelse av luksus og eksklusivitet, men jevnt over sitter vi igjen med et inntrykk av en solid og funksjonell PC. 
Designet er ikke det mest spenstige på markedet, men fungerer selv om tastaturet - som forøvrig er stille og behagelig å skrive på - lett ser merkelig lite ut på en såpass bred maskin. 

Touchpaden har vi egentlig heller ingenting å si på. 
Som skjermen er den i bredformat, følsom og med skrollfelt i alle retninger. 
Knappene for høyre og venstre museklikk er store og behagelige - her har de fleste konkurrentene fremdeles litt å lære. 

De to andre knappene på maskinen er plassert over tastaturet: av/på-knappen og en "MediaDirect" snarveisknapp. 
Sistnevnte starter i vårt tilfelle selve Media Center-applikasjonen. 
I fronten er det foruten høyttalere også snarveisknapper for medieavspilling og volumkontroll, så du kan spille musikk med lokket igjen. 
Resten av snarveiene styres med Fn-tasten og det vanlige tastaturet. 

Tilkoblingene på maskinen er plassert bak, på høyre og på venstre side. 
I front finner vi altså kun høyttalerne og medieknappene: lydløs-tast(mute), volum opp/ned, play/pause, forrige/neste og stopp. 

På høyre side er det en ExpressCard/54-slot, FireWire, lyd inn og ut, samt minnekortleser. 
Helt i bakkant luftinntak. 

Bak har vi åpninger på begge sider for varmluft. 
Ellers finner vi S-Video ut, LAN og modem, 4x USB, både DVI og VGA ut + inngang for strøm. 

Venstresiden er hovedsaklig okkupert av det optiske drevet og luftinntaket bak, i tillegg er det kun plass til kensingtonlås og 2x USB her. 

Fin ytelse, men ikke vær for kresen på spillene 

Prosessorytelsen er som forventet god. 
Av resultatene under kan vi se at det ikke er mye forskjell på de tre maskinene. 
Noe annet hadde også overrasket oss, siden LGen har nøyaktig lik prosessor under panseret. 

Prosessorytelse. 
Verdien er i sekunder, og lavere score betyr raskere datamaskin. 

I PCMark05 tar Inspiron 9400 sisteplassen. 
Ved å se på delkarakterene er det lett å se at det er grafikkortet som gjør at den havner bakerst. 

Høyere poengsum tilsvarer bedre ytelse 

Dette betyr slett ikke at maskinen er håpløs til spill, spesielt med en såpass lav oppløsning som 1440 x 900 piksler vil et X1400 klare de fleste nyere spill så lenge du ikke skrur opp alle detaljer. 

X1400 vil også være glimrende til det pene Vista-grensesnittet. 
Dell lar deg oppgradere fra XP til Vista for et lite mellomlegg, men kun dersom du velger engelsk operativsystem... 

Vi var spente på om Inspiron 9400 med 9-cellers batteri ville være like seig i driften som lillebror 6400, som fremdeles er legendarisk. 
Og vi ble ikke skuffet: litt over fem timer i Batterymark er meget bra. 
Tross alt er skjermen større og grafikkortet mindre gjerrig på strømmen enn det interne som vi fant i den Inspiron 6400 vi testet. 

I forhold til de to andre 17-tommerne vi har sett på har 9400 laaangt bedre utholdenhet på batterifronten. 
Men til sitt forsvar skal det nevnes at W1 kan leveres med bedre batteri enn det som er målt her... 

Støymessig er også Inspiron 9400 en fryd. 
Maskinen er ikke lydløs, men det svake suset som hun kan høres i rolige omgivelser er slett ikke sjenerende. 
Under bruk som belaster prosessoren eller grafikkortet over tid spinner selvfølgelig viftene opp, men også da er volumet godt under toleransegrensen. 

Konklusjon 

Dell Inspiron 9400 lever på alle måter opp til det vi håpet den skulle være etter hvor fornøyd vi var med lillebroren. 
Mens designet for tiden kanskje ikke er verdens mest spenstige er dette en god arbeidsmaskin: stillegående, utholdende, solid og en ytelse som skulle være god nok for de aller fleste. 

Som en en jevnt over god 17-tommers bærbar PC med få svake kunne dette lett vippet opp på en femmer. 
Men til denne prisen savner vi savner det lille ekstra som finnes hos mange av konkurrentene. 
Vi gir den derfor til slutt en meget sterk firer! 

Likevel, hvis du føler at denne maskinen har mer enn nok for deg og liker det du ser er dette en knallgod kandidat. 
