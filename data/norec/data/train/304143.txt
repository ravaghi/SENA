Bånn pinne
De kantede figurene i «The Lego Movie» er energiske og har overraskende mye sjarm. 

FILM: 
Lego er dyrt, men en Lego-film i 3D til 60 millioner dollar, må karakteriseres som billig. 
Og resultatet er imponerende energisk. 

Filmen er fylt til bristepunktet med referanser til superhelter, Star Wars og mye annet. 
I likhet med Lego-konsernet, har denne filmen som mål å underholde både barn, tenåringer og voksne. 
De siste åra har vi nådd et metningspunkt når det gjelder barnefilmer som krydres med voksenhumor for at foreldrene (særlig far) ikke skal sovne i kinosetet, men her gjøres det med mer sjarm og galskap enn på lenge, signert Phil Lord og Chris Miller, radarparet bak «Det regner kjøttboller» og «21 Jump Street». 

Klossete 

Jeg tror mye av sjarmen skyldes at Lego-universet i utgangspunktet er såpass ... klossete. 
Som figurer er det klare grenser for hvor «animerte» disse karakterene kan bli. 
De beveger seg slik Lego-figurer gjør når barn leker med dem og skaper sine univers med en blanding av fantasi og talent for konstruksjon. 
Samtidig er det «primitive» ved plastfigurene en begrensning. 
Karaktertegningen overlates til dialogen, som er i overkant ironisk, hektisk og uten pauser. 

Vår mann i Lego-universet er bygningsarbeideren Emmet. 
Han er en ordinær fyr som ingen legger særlig merke til, men så kommer han borti en brikke som transporterer ham til en parallell verden der han treffer mange fargerike typer, inkludert Batman, ei søt dame og en sjefsskurk ved navn Lord Business. 
Emmet får vite at han er «den spesielle», men lite tyder på at dette stemmer. 
Han er svært ordinær, men filmen feirer ikke eneren. 
Alle er enere! 

Generasjonslek 

Filmen er også en 100 minutters reklamefilm for Lego. 
Et av konsernets hovedmål er, som nevnt, at folk ikke skal vokse fra Lego. 
Mot slutten blir dette budskapet levendegjort. 
Men også Far, som bygger Lego-by i kjelleren, har ting å lære. 

Helt på tampen får vi et hint om filmens mulige oppfølger. 
I likhet med Lego-produktene de siste årene, vil den bli mer feminin. 
Gutta skjelver i buksene, for etter brakåpning på amerikanske kinoer forrige helg, er en oppfølger svært sannsynlig. 
