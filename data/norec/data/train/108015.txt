Virtuell virkelighet
Nå får du endelig nye muligheter til å være utspekulert hersker over ditt eget lille univers i «The Sims 2». 

Hærskarer med fans har spent ventet på oppfølgeren til megasuksessen «The Sims». 
Nå er endelig «The Sims 2» her. 

Kort fortalt: lag et par personer eller en familie, også kalt «sims» eller «simmer», la de flytte inn i et hus som du selv har laget, og innred huset etter eget ønske. 
Du kan la «simmene» dine overta og gjøre hva de vil, eller du kan bestemme hva de skal gjøre. 
Alt dette i ditt eget lille digitale dukkehus. 

«Simmene» modellerer du selv, og resultatet blir imponerende og morsomt - spesielt hvis du forsøker å etterligne noen du kjenner. 

Lek med rollefigurene i «The Sims 2» lar oss prøve ut livssituasjoner - fra de trivielle (gå på do) til de absurde (gifte deg med stuepiken). 

Denne gang har simmene fått ambisjoner og ambisjonsmål, sitt første kyss for eksempel, som man kan forsøke å oppfylle for å vinne premier. 
Samtidig må man passe på å gjøre ting mens man har mulighet til det, for nå blir simmene eldre og vil til slutt dø. 

Det også blitt full kamerafrihet i tre dimensjoner. 
Dette gir deg virkelig mulighet til å oppleve simmene på kloss hold. 
I tillegg kan du ta bilder og lage egne fotoalbum, og du kan også filme simmene dine og lage dokumentarfilmer om deres liv. 

Alt dette i et enkelt grensesnitt som selv de minste forstår. 
Simmene har blitt mye smartere, og har blitt utstyrt med bedre hukommelse. 
De glemmer altså ikke så lett en episode eller en tabbe de har gjort. 

Hatten av for oversettelsen til norsk, her er det er gjort et meget godt arbeid av oversetteren som virkelig tryller med nye norske ord og forklaringer. 
Dette håper jeg vi kan se mer til i fremtidige spill. 

Det er utrolig mye å utforske i «The Sims 2», det at installasjonen er på hele 3,5 gigabyte sier noe om størrelsen på omfanget. 
Er du ikke helt fornøyd med utvalget av klær og simmer som følger med, kan du i tillegg laste ned mer fra thesims2.no. 

Hvis du ikke vil skape noe selv da, med den programvaren som følger med. 

«The Sims 2» inneholder kanskje ikke de helt store nyhetene i forhold til forgjengeren, men Maxis har forbedret alt som fungerte godt tidligere og hvorfor skal man forandre på et suksessformular når man kan forbedre det? 

Nå gjenstår det bare å lene seg tilbake og vente på de utallike tilleggspakkene og utvidelsene, som garantert vil holde liv i «The Sims 2» mange år fremover. 

Anbefales på det aller varmeste. 
