Eventyrlig jul
FAMILIEFILM 

Norge 2015 

Regi: 
Thale Persen Manus: 
Harald RosenløwEeg 

Skuespillere: 
Stella Irene Stenman, Vetle Qvenild Werring, EmmaStorvik, Bjarte Tjøstheim, Kyrre Hellum, Maria Brandshaug, ToneMostraum, Nils Jørgen Kaalstad, Herborg Kråkevik 

Aldersgrense: 6 år 

«Julekongen — Full rustning» tar opp tråden der adventskalenderen slapp den på NRK Super for tre år siden. 
Igjen åpnes porten mellom vår verden og den eventyrlige Ridderdalen, igjen står julefeiringen på begge sider i fare og igjen er det opp til søsknene Mira og Kevin å ordne opp i sakene. 
Små og store kinogjengere kan med andre ord igjen se frem til en masse forviklinger og skumlerier ispedd litt romantikk og mye humor. 

Regissør Thale Persen og manusforfatter Harald Rosenløw Eeg har lykkes i å lage en eventyrfilm som føles like deler klassisk og moderne. 
Tonen er satirisk når den beskriver vår tids familieliv, og trolsk når den tar oss med til Ridderdalens skoger. 
Den har flotte digitale effekter og mektig gammeldags orkestermusikk. 
Også er den altså morsom. 
De små kommer til å fryde seg over fyren som koker trusene sine, de store over ridderne som leser den vovede publikasjonen «Jomfruer i nød». 
Og alle kommer til å le av Bjarte Tjøstheim i rollene som spak revisor og slesk politimann. 

Rik som den er på både stemning og fortellermessig overskudd - og med så mange kostelige opptrinn man får lyst til å se om igjen - er «Julekongen - Full rustning» noe nær en perfekt julefilm. 
