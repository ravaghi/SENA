Klenz Nanobox
Aldri mer tåfislukt i gangen? 
Vi har testet. 

"Klenz fjerner bakterier og tåfislukt i skoene". 
En maskin som skal fjerne lukt fra fottøyet? 
En slik påstand kunne vi ikke unngå å teste. 

Vi i DinSide får stadig vekk henvendelser om nye produkter som skal fikse små og store problemer i hverdagen. 
Noen mer interessante enn andre. 
Produsenten skriver at Klenz er et "unikt produkt som benytter nanoteknologi i en prosess hvor sølv, et av verdens eldste og mest antibakterielle grunnstoff, tar knekken på bakteriene i skoene og vond lukt forsvinner dermed. 
Skoene får en mye lengre levetid og føttene et bedre miljø". 

I tillegg skal Klenz kunne benyttes til å fjerne bakterier og lukt på en rekke andre ting: klokker og smykker, treningstøy og andre klesplagg som lukter, luer,mobiltelefoner et cetera. 

En innertier for dem som er glad i vintage-klær? 

Ikke helsefarlig å bruke skitne klær: 
Josh Le gikk med samme olabukse i 15 måneder uten å vaske den 

Slik testet vi: 

Vi hadde ikke tenkt å la Klenz slippe billig unna. 
Ingen søte babysko som kun har blitt brukt et par uker før de ble vokst ut av. 
Ingen skyhøye hæler som kun har trippet fra utgangsdør til taxi til barkrakk og hjem igjen. 
Og slettes ingen sko som akkurat har fått seg en runde i vaskemaskinen fikk være med på testen. 

Nei. 
Vi lånte tenåringssvette sneakers og converse; fant frem gamle fjellstøvler, joggesko; og et par eksemplarer av sko som har vært pakket inn og ligget på lager i fem år. 
Samt et tilfeldig, men variert utvalg skotøy. 
I tillegg lot vi, i testingens navn, svett treningstøy ligge i en lukket bag i en ukes tid. 
Ikke akkurat en velduftende dag på jobben. 

Siden vi ikke er bakterieeksperter lot vi den delen av testen ligge, og konsentrerte oss om lukt. 
Når det er sagt: 
Lukt er jo en indikasjon på bakterier; så det er ikke en dum indikator på om maskinen gjør jobben den lover. 

I bruk 

Klenz er overraskende enkel i bruk. 
Dette er bokstavelig talt plug and play, du trenger ingen bruksanvisning. 
Sett i ledningen, plugg i kontakten, åpne opp døren, sett i skoene, lukk døren, trykk på knappen og vent. 
Et display foran på maskinen med åtte lyspunkter teller ned. 
Rensingen tar åtte minutter og når alle lysene er slukket, er maskinen ferdig. 

Selve maskinen er kanskje ikke et smykke for interiøret, men så er det heller ikke oppgaven. 
(En litt penere og større variant beregnet på bedriftsmarkedet har vært i salg, men denne er nå på vei ut av markedet. 
Denne var også langt dyrere.) 
Når det er sagt: 
Lys-effekten som er lagt på mens maskinen er i bruk, et blinkende lys som skifter fra lyseblått til mørkeblått til turkis til blågrønt, hadde vi ønsket de hadde spart seg, men dette vil være individuelt. 
For dem som liker blinkende dingser gir dette Klenz en ekstra wow-faktor. 
I tillegg til den "putter du skoene i mikrobølgeovnen??"-reaksjonen den nok vil fremkalle første gang folk ser den, som gir alle som ønsker å være først ute med det siste i dingser små gleder i hverdagen. 

Slik gikk det 

Hvordan klarte maskinen jobben? 
Overraskende bra. 
Vi sniffet oss igjennom både før og etter; og gang på gang kunne vi konstatere at maskinen hadde kvittet seg med ikke-fullt-så-god-lukten. 
Og det uten at det luktet vondt av maskinen etterpå, eller kom ut vond lukt fra luftehullene som sitter bak på maskinen. 

Alle skoene (og de klærene) vi testet fikk imidlertid en ny lukt. 
Litt vanskelig å beskrive, men hvis du klarer å forestille deg hvordan det lukter dersom noen har vasket et rom helt rent, lukket døren, og så har solen stått på en varm sommerdag, så er du omtrent der. 
Lukten får oss til å få lyst til å lufte skoene litt etterpå. 
Når det er sagt, etter et par minutter forsvinner den lett innestengte duften, så vi trengte ikke lufte etterpå. 

Ikke alle skoene vi prøvde klarte seg like godt gjennom testen. 
Felles for de som ikke gikk helt til topps er gummi: 
Store og tykke gummisåler som går opp over foten, som for eksempel på de populære vinterskoen fra Sorel/LaCrosse; eller hele støvler i gummi som gummistøvler eller cherrox. 
Forhandleren gjør oppmerksom på dette på nettsidene, dersom du går inn og leser mer "om produktet". 
Det trekker imidlertid ned, fordi det gjerne er i slike tette sko man får problemer med vond lukt. 

Vi stoppet selvfølgelig ikke testen der. 
For hvordan oppfører skoene seg når de tas i bruk? 
Har du problemer med fotsvette vil jo odøren før eller siden oppstå igjen. 
Men hva med nyrensete sko; vil de lukte vondt bare de blir varme igjen? 
Hvordan lukter skoene et par dager - og et par uker etter testen? 

Et par dager senere er de så godt som nyrenset, men etter et par uker sier sniff-testen vår at skoene igjen er modne for et møte med maskinen. 
Det kan vi imidlertid ikke laste Klenz for ... 

Verdt å nevne er det også at Klenz ikke sliter på fottøyet, slik at de med store problemer kan rense skoene jevnlig, uten å være redd for å herpe skoene. 
Den kan og bør heller ikke benyttes bare for å fikse problemet når det har oppstått. 
Maskinen kan også med fordel forebygge at bakteriene bygger seg opp og får feste. 

Klenz fås kjøpt gjennom distributør i Norge, Klenz.no. 
