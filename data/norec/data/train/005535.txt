Lyden av bekymringsfri sensommer
Kommodes debutplate er fylt til randen av gode indie-vibes du vil trenge i det hverdagen kicker inn. 

Åtte år etter Declaration of Dependence slipper Eirik Glambek Bøe, den ene halvdelen av duoen Kings of Convenience, debutplate for sitt soloprosjekt Kommode. 
Mens andre halvdel Erlend Øye allerede har to album i bagasjen som soloartist, har Bøe sammen med barndomskompis Øystein Gjærder Bruvik og Anders Waage Nilsen formet Analog Dance Music med en innspillingsperiode på fem år. 
Nå er den omsider klar til å se dagens lys og det var sannelig verdt ventetiden. 

Analog Dance Music er en forundringspakke av leken, fyldig og svært behagelig indiepop blandet med elementer av både jazz, disco, funk og house. 
Åpningslåta "Shoes" setter stemninga med digg bassriff, fengende rytmer og lystige melodi etterfulgt av Eiriks karakteristiske lune vokal. 
Lett å like. 

For fans av Kings of Convenience befinner Kommode seg i samme slekta, men kan heller beskrives som den hippe, laidbacke fetteren som foretrekker å gynge til retro-inspirerte rytmer à la 80-tallet på solfylte takterrasser i Frankrike. 
Likheten kan man eksempelvis høre på "Captain of Your Sinking Ship", men der Kings of Convenience er kjent for en svært minimalistisk sound med fokus på vokalharmonier og kassegitar i følge av en viss melankolsk fremtoning. 
Det blir uansett raskt tydelig at Kommode er mer løssluppen og rikere på lydelementer. 

"The Ink In The Great Book of Music" er en groovy, instrumentell sak som består av herlige beats og elektroniske toner som gir Todd Terje-vibber. 
"Fight Or Flight 
Or Dance All Night" har ironisk nok dans i tittelen, men går akkurat for sakte til at det går an å danse til, noe Glambek Bøe selv har uttalt er et problem. 
Men låten "Lady - Logic" er dansbar, til tross for at den er litt tilbakeholden. 

Musikken er ikke akkurat banebrytende, men forsøker heller ikke å ha dette som mål. 
"I Feel Free" er dog en spennende, jazz-aktig låt som blir stående som platas mest eksperimentelle, samtidig som den er svært tilgjengelig. 
Kommodes debutplate er altså noe man må ta for det det er - et deilig, sommerlig og oppløftende (chill kan brukes som samlebegrep) skaperverk for de som vil forlenge feriefølelsen utover året. 
Sånn sett kunne ikke tidspunktet vært bedre. 
