Sjarmerende nerdegutter!Men... 

Så typisk nerdegutter, altså! 
Men uansett hvor selvironiske, kreative og sjarmerende Prebz & Dennis er: filmen deres har noen lyter. 

Prebz og Dennis: The Movie 

Sjanger: 
Komedie. 
Nasjonalitet: 
Norge 2017. 
Regi: 
Kaspar Synnevåg. 
Manus: 
Kaspar Synnevåg, Henrik Hylland Uhlving og Dennis Vareide. 
Skuespillere: 
Preben Fjell, Dennis Vareide, Ruben Vareide, Sondre Mogård, Martin Schanche, Dag Otto Lauritzen, Silje Torp, Adélen, Fanny Andersen. 
Lengde: 
1 time 30 min. Aldersgrense: 6 år. 

Denne anmeldelsen er ment av en godt voksen dame. 
Uten interesse for gaming, dataspill og blogger i alle formater. 
Fenomenet Prebz & Dennis har hittil forsvunnet under radaren min. 
Stiller derfor i kinosalen med et blankt og relativt åpent sinn. 
Har sett «Jackass» .... 

Og overraskelsene står i kø! 
Å se hvor svært YouTube-fenomenet Prebz & Dennis er med egne øyne. 
Og fansen er så unge! 
Tidlig barneskolealder, de fleste. 

En positiv overraskelse er også humoren og kreativiteten til de to litt keitete sjarmørene Preben Fjell og Dennis Vareide og deres to sidekicks Ruben Vareide og Sondre Mogård. 
Kanskje spiller de tidvis rollen som YouTube-stjernene Prebz & Dennis. 
Men i bunnen av all galskapen de setter i gang, byr de tilsynelatende på seg selv med både sjel og sårbarhet. 

Meta og selvironi 

Når Prebz & Dennis-fenomenet går til kinofilmen, åpner det med et heftig actionsmell. 
Metapremisset blir satt: filmen handler både om fenomenet og filmen om Prebz & Dennis. 
Stilig løst, og vitner om god sjanger- og humorforståelse. 
Forventningene stiger. 

Det blir tidlig klart at «The Movie» har ambisjoner om å nå en atskillig mye eldre målgruppe enn ungene vi så jublende og skrikende. 
Utfordringene og målene de setter seg denne gangen handler for eksempel om at Dennis skal få seg kjæreste, Ruben skal bevise at han er klar for å fri til sin kjæreste. 
Dennis skal endelig lære seg å kjøre bil, og Preben skal bestige Ulriken i hjembyen Bergen med en ryggsekk på 60 kilo. 
Like mange kilo som han har gått ned etter slankeoperasjon. 

Spørsmålet er om sketsjene og påfunnene, som ikke akkurat er originale, vil lykkes i å fenge et eldre publikum. 
Jeg tviler. 

God-pinlig på date 

Det blir vondt, og det blir løye. 
Og ikke så lite god-pinlig også, med Dennis på fjernstyrte dater som et høydepunkt. 
Men... er ikke dette et gammelt Thomas & Harald-triks? 

Men av og til har veien fra YouTube til kinolerretet blitt for bratt. 
Særlig de kjedelige sekvensene med Dennis og bilkjøring, samt et hjemmebesøk hos en blodfan, bryter med den dokumentariske formen: kunstige replikker, stivt skuespill og et for internt handlingsløp som blir ubegripelig for publikum. 
Mye kan passere ved å være avvæpnende og skakk og by på seg sjøl. 
Men ikke alt. 

Preben og Dennis & co er jo noen ekstremt guttete bloggere. 
I motsetning til ekstremt jentete (rosa)bloggere. 
Man kan godt påpeke det urettferdige i at jentebloggernes interesse for klær og utseende blir latterliggjort, mens guttenes gla’vold, bølling og idiotoppførsel på gutterommet bare er kult og gøyalt. 

Varmt vennskap 

Men det er faktisk forskjeller: 
Kreativiteten, motet og viljen til å sette nye ideer ut i livet. 
Humoren og selvironien. 
Og - ikke minst - det rørende, gode samholdet og vennskapet mellom Preben, Dennis, Ruben og Sondre. 

Selv om de herjer både smertefullt og slemt med hverandre for en billig latter, er det ikke et sekund tvil om at det er gjort med varme og kjærlighet. 

Andre kinopremierer denne uken: 
