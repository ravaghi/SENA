Sommerpop på kinesisk
Og Knutsen & Ludvigsen-faktene er aldri langt unna. 

||| 
ALBUM: 
Hvis sommerpop er en egen sjanger, er Ulf Risnes i gruppa Tre Små Kinesere en dreven mann i bransjen. 

Trioen ble oppløst i 2005 men er nå tilbake, med sitt første originalalbum siden 2003s «Gammel sykkel». 

Konseptet er uforandret, popmusikk med klare henvisninger til den muntreste delen av 1960-tallet. 

Glede, vemod og nostalgi («Vi ska ta tebake tida/Og gjør det vi itj rakk»). 

Et par sanger handler på en vakker måte om å være ensom og forlatt («En liten gutt» og «Vinterbarn») uten å rote seg bort i klisjeer. 

«Zeppelin og Amazon» skiller seg ut med litt rocktrøkk. 

Samtlige sanger er lettfattelige og bygd på vante popharmonier, ofte med beachboyskoring og fengende refrenger. 

Gruppas bysbarn fra Trondheim, Knutsen og Ludvigsen, er aldri langt unna. 

Som det lyder i oppskriften på første låt, «Ankerfeste»: 
«Det enkle er det beste/Yeah yeah yeah». 
