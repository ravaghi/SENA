For noen folk er himmelen alltid grå
Litt kjedelig og trist fra El Perro Del Mar. 

CD: 
Det er salig skakkjørt i El Perro del Mars (Sarah Assbrings) verden. 
Kjerneordet er tristesse, og smerten ligger som en lett dis over svenskepopen hun har koret ut av seg gjennom store deler av 2000-tallet. 

I fjor slapp hun «From the Valley to the Stars», som på vakkert girlgroupaktig vis handlet om døden. 

På «Love Is Not Pop» har hun fått produksjonshjelp fra Rasmus Hägg fra Studio, kjent for å legge Ibiza-/Skagen-/seilerskovibber på popen, men uten at det har gjort lydbildet noe særlig lystigere. 

Det er fortsatt litt stusslig stemning. 

Så selv om Sarah på ingen måte har mistet evnen til å bygge melodiene opp til et nesten religiøst klimaks, gi dem det ekstra lille triste piffet som får en til å tenke «åååh», mangler albumet fokuset fra i fjor. 

Det blir nesten litt kjedelig, kanskje fordi man rett og slett forventer at det snart skal komme sol etter regn. 
