Metallica:«Death Magnetic» 

Metal (Universal) 

Majestetisk og autoritær 

Metallica blir Metallica igjen - overveldende, majestetiske og autoritære. 

Hjerteslagene som åpner «That Was Just Your Life», og dermed hele den første Metallica-platen på fem år, kan godt symbolisere at det fremdeles er liv i det progressive metalmonsteret som dominerte åttitallet med fintfølende thrash-brutalitet. 

Der foregående «St. Anger» dro fordeler av å være en imponerende emosjonell eksplosjon etter en tid da Metallica var nær ved å implodere som band, er «Death Magnetic» - med Rick Rubin i produsentstolen - et balansert overskuddsprosjekt med alle tentakler pekende tilbake på bandets egen, gylne historie. 

«Death Magnetic» fremstår som en våt drøm for alle Guitar Hero-fans, for dette er først og fremst Kirk Hammett og James Hetfields plate. 
En utmerket musiker som bassist Robert Trujillo er dessverre nesten fraværende i miksen, men både de halsbrekkende gitarsoloene og mitraljøseriffene er tilbake med en angrepsvilje som tar pusten fra deg, ikke minst i en klassisk Metallica-låt som «All Nightmare Long». 

Den fremstår nesten som hentet rett ut av guttas åttitallskatalog, noe som også kan sies om mange av de andre låtene her. 
Med ett unntak er de mellom seks og halvt og åtte minutter lange, samt en noe dryg instrumental - «Suicide & Redemption» - som klokker inn på knappe ti. 

Dette betyr at den progressive låtoppbygningen med sine takt- og melodiskifter også er tilbake med stort hell - et kroneksempel på det er «The End Of The Line», platens kanskje ypperste spor og en garantert livefavoritt når hovedriffet rulles frådende tungt ut over publikum. 

I dette friske og aggressive retroperspektivet virker enda en versjon av «The Unforgiven» - den tredje i historien - mildt sagt overflødig, men det viktigste er at Metallica avslører at de er sammenvevd som band igjen. 
Og det har de klart ved å ta frem det beste i seg selv og sin egen historie. 

«Death Magnetic» er på mange måter et perfeksjonert comeback tilbake til seg selv - vekk fra personlig og karrieremessig ubalanse og tilbake til det Metallica vi lærte å elske helt i starten. 

Anbefalte kjøp: 
«That Was Just Your Life», «The End of The Line», «The Day That Never Comes», «All Nightmare Long» og «My Apocalypse». 

PS: 
I salg førstkommende fredag 
