Robert Wyatt «Comicopera»
GENRE: POP/ROCK/JAZZ/. 
Domino 

Robert Wyatt (62) var trommeslager i Soft Machine inntil ham ramlet ut av et vindu, brakk ryggen og ble lammet i beina. 
Siden begynnelsen av 70-tallet har han i ujevnt tempo utgitt soloalbum av særegen karakter. 
«Comicopera» er intet unntak. 

Robert Wyatt har alltid vært musikernes musiker. 
Han er også en favoritt i enkelte mediekretser. 

Det holder å ta en titt på hitlistene for å skjønne hvorfor. 

På tredelte «Comicopera» har Wyatt fått hjelp av folk som Brian Eno, Phil Manzanera, Paul Weller og flere latinske musikere, samt Anja Garbarek som korer ordløst på sin egen sang «Stay Tuned». 

Det låter som vanlig nydelig. 
Jeg kan i farten ikke komme på låtskrivere som ligner Wyatt. 
Det går nemlig aldri fort. 
Mannen lager musikk for folk som har tid til å lytte. 

Med sin såre og lyse stemme synger Wyatt mildt ironisk om krig og annen dumskap. 
Han er fortsatt kommunist, men serverer original og eksentrisk musikk, enten det går i kammerpopjazz eller sober hvitmanns-latino hvor han synger dikt av Federico García Lorca på originalspråket. 

Robert Wyatt har ganske enkelt utgitt et album som peker seg ut som ett av årets beste. 

ANBEFALTE KJØP: 
«Stay Tuned», «A Beautiful War», «Cancion de Julieta» og «Just As You Are». 
