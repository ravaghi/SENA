Arven etter 90-tallets indiehelter
Oppskriftsmessig skranglerock fra The Gin & Tonic Youth. 

ALBUM: 
Etter navnet å dømme er det liten tvil om hva som er den hellige gral for dette bandet, et sideprosjekt til medlemmer fra finfine The Low Frequency In Stereo (som dessverre er lagt på is) og Hypertext. 

Et par låter («New Times» og «Hands Filled With Glue») er da også utstuderte og middels bra pastisjer over en arketypisk Thurston Moore-låt: skakke gitarfigurer, monotonmumlende synging — med en liten knekk de rette stedene — og en dæsj feedback her og der. 
Her blir form og «riktige» grep viktigere enn innhold og egne ideer, kan det virke som. 

Bedre og mer interessante er da sporene der rytmer og lyder fra et gammelt stueorgel får god plass i lydbildet, her blåses et snev av dub og kraut inn i de mange skranglerockreferansene. 

Den virkelige godbiten er imidlertid «White Tight Tights», en spretten og pavementsk lofi-perle som ganske sikkert ville blitt en radiohit i perioden 1996-2003, men som gjerne må bli det også i år. 

Flere låter av dette kaliberet ville løftet «New Times» til å være noe mer enn en trivelig, men relativt oppskriftsmessig meditasjon over arven etter 90-tallets mange indierockhelter. 
