Høy spenning, slurv i detaljene
Godt spenningshåndverk! 

HANDLER OM: 
I den femte filmen om den bergenske privatetterforsker Varg Veum, er helten vår på jakt etter en genial tekniker og oppfinner, som har forsvunnet fra sitt offshore-selskap med hele den verdifulle vitenskapen som skal revolusjonere oljeproduksjonen på store havdyp i arktiske farvann. 
I mannens kjøleskap finner Varg torsoen av en myrdet kvinne. 

Saken virker aldeles fastlåst, uten noen naturlig utgang. 
Men når Varg opplever sitt til nå største personlige tap, fylles han med uslåelige handelkraft og pågangsmot... 

DOM: 
Det er mye og patent spenningshåndverk i «Kvinnen i kjøleskapet». 
Filmen kommer direkte på DVD i midten av september - ikke på kino. 
Og filmingen er godt tilpasse hjemmekinoformatet: 
Tette, reportasjepregede bilder, konsentrert energi, god drama-økonomi uten forstyrrende elementer i ytterkantene. 

Det livsviktige samspillet mellom Veum og politietterforsker Hamre utvikles videre i interessant retning. 
Og nykommere på Veum-palletten, som Dennis Storhøi og Kjersti Elvik går rett inn, uten å bryte med den fine stilen serien er kommet inn i. 

Men et par ting ødelegger. 
Innledningsvis er samspillet mellom to gjengangere som Trond Espen Seim og hans "advokat", Kathrine Fagerland, unødig oppstyltet. 
Det virker som regissør Alexander Eik jobber for mye med å få til en «hardkokt» krimstil. 
Det ender med tendenser til overkoking. 

Det kunne kanskje gått bra, hadde det ikke vært for at lyden svikter her og der. 
Den er ikke sterk nok og ikke klar nok i de mer smålåtne hjørnene av fortellingen. 
Det ender med at man blir sittende å lure på hva som blir sagt. 
Og lite er vel mer avtennende, når det skal dreie seg om «intelligent» krim og et komplisert plott med elementer som lett kan gå over i det parodiske. 

Likevel: 
Det går ikke over styr for «Varg Veum - kvinnen i kjøleskapet». 
I all hovedsak er det en ny god, spennende, intens og etter måten vellykket krimthriller! 

JON SELÅS 
