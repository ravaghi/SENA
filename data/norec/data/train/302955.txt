Fullblods oppfølger
Godhjertede vikinger slåss mot onde krefter i den svært så flyvedyktige «Dragetreneren 2». 

FILM: 
Hvordan følger man opp en film som slutter i fred og fullstendig fordragelighet, slik «Dragetreneren» gjorde for fire år siden? 
Hikken fikk sin Astrid og vikingene ble venner med dragene som de før pleide å drepe. 

I starten av «Dragetreneren 2» hersker derfor idyllen på Borkøy. 
Fem år er gått, alle koser seg og nasjonalsporten kalles selvsagt «drage-race», en form for sauemishandling der de stakkars ulldottene kastes over store avstander, før de havner i en kurv. 

Usivilisert 

Det var Hikken som fikk slutt på krigen da han ble kjent med Tannlaus, dragen som likner en kloning mellom E.T. og en lakrisbåt. 
Nå flyr de to over store avstander, noe som også fører til oppdagelsen av nye sivilisasjoner. 
Det vil si, alle er ikke like siviliserte. 
Den mørkøyde Drago Blodbank har skapt et diktatur der alle dragene underkaster seg. 
Og nå vil han erobre resten av verden. 

Hvis Drago er en slags Hitler, er Hikken Norge, en pingle som oppnår respekt og selvtillit i rollen som selvutnevnt fredsmekler med vekslende hell. 
Han vil at alle skal leve i fredelig samkvem og ikke frykte eller undertrykke hverandre. 
Minst like skjellsettende for Hikken, imidlertid, er møtet med en mystisk, maskert dragerytter som viser seg å være en helt annen enn man skulle tro (avsløres i to av trailerne, dessverre). 

Detaljrikdom 

«Dragetreneren 2» er en fullblods oppfølger. 
Den er mer krigersk i budskapet, med en motstander som virker uforsonlig, men her finnes også skumle fremmede som det er mulig å bli venner med. 
Både krig og lek skildres i fartsfylte og til tider svimlende scener, med drager som spruter ild eller is og aldri en mindre dødelig mellomting som, la oss si, dårlig ånde. 

De største actionscenene foregår i vinterlig landskap, der et av flere klimaks er slåsskampen mellom to alfahanner som minner om gigantiske hvalross. 
Animasjonen har naturfilmens detaljrikdom, med episke landskap og fargesterke drager i alle fasonger. 
De mange vikingene er morsomme og har særpreg nok til å skape et underholdende leven i 102 minutter. 
