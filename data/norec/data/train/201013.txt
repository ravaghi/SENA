Resident Evil 0
Etter en vellykket remake av det første Resident Evil-spillet, får vi nå et helt nytt kapittel på GameCube. 
Det nye spillet har både gode og dårlige sider. 

Resident Evil er tilbake på GameCube. 
Etter fjorårets vellykkede konvertering av det aller første RE-spillet, med splitter ny grafikk og mange nye gåter, er tiden inne for det første spillet i serien utviklet eksklusivt for GameCube. 

LES OGSÅ: 

Resident Evil 0 er altså en prequel, og forteller hva som skjedde før de alle andre Resident Evil-spillene. 
Dette betyr at vi nå får innsikt i hva som skjedde i Raccoon City, hvordan T-Viruset spredde seg, og får svar på mange spørsmål vi har sittet med. 
I tillegg rekker vi å bli skremt en god del ganger, slå i hjel et par zombier, og løse noen ganske så merkelige gåter. 

Nye elementer 

Utviklerne CapCom har stort sett fulgt den samme grunnideen i RE 0 som i de andre spillene i serien. 
Vi styrer våre helter fra tredjepersonsperspektiv, bakgrunnene er statiske og kameravinklene like dramatiske som før. 
Det er klassisk Resident Evil vi snakker om her, og alle som har spilt andre titler i serien vil kjenne seg igjen. 

Men heldigvis 
 det er også blitt gjort flere interessante justeringer når det gjelder spillbarheten, og disse gjør RE 0 til en forbedret opplevelse. 

For det første kan du styre to karakterer samtidig. 
Unge Rebecca og tøffe Billy, som er hovedpersonene, er helt avhengige av å samarbeide for å takle de verste monstrene eller løse gåter. 
Dette fungerer slik: 
Hvis du for eksempel kontrollerer Rebecca, kan du be Billy følge deg 
 eller bli igjen. 
Hvis han følger deg, kan han enten være med å angripe fiender, eller forholde seg passiv. 
Du kan alltids sjekke hva slags utstyr Billy har med seg, og hvis de er fysisk nærme, kan utstyr som våpen eller nøkler byttes. 

Flere gåter kan bare løses med begge karakterene, og en del ganger blir enten Billy eller Rebecca sittende fast et sted, og er avhengige av at den andre personen befrir dem. 
Den andre store nyheten i spillet er at de beryktede kistene som brukes til å oppbevare ting, er borte. 
Du kan nå legge fra deg ting du bærer på hvor som helst. 
Man skulle tro at det fører til forvirring, men heldigvis er det bare å kikke på kartet 
 alt du har lagt fra deg er nøyaktig markert. 
Det gjør jobben enklere: 
Har du funnet en nøkkel, men har ikke plass til den? 
Bare legg fra deg noe du ikke trenger der og da, du kan komme tilbake å hente det senere. 

Disse nyhetene gjør Resident Evil-opplevelsen ganske oppfriskende. 
Det er fremdeles klassiske RE, men akkurat annerledes nok til å by på nye utfordringer. 

Frustrasjoner 

Til tross for de hyggelige nyhetene er det fremdeles flere irriterende elementer som er etterlevninger fra gamle Resident Evil-spill. 
Den heldigitale kontrollen er like plagsom og unøyaktig som alltid, og du kommer til å løpe inn i vegger, bomme på mål og generelt irritere deg over den. 
De lange lastetidene er fremdeles ikke eliminert, og samtalene heltene i mellom er som alltid ikke akkurat Oscar-materiale. 

Mange av disse negative sidene er blitt synonyme med Resident Evil, og på en måte er de en del av spillets sjarm. 
Men likevel, det er kanskje på tide å oppdatere visse aspekter av spillet til dagens teknologi. 

Herlig stemning 

En ting som Resident Evil kan, er å skremme oss. 
RE 0 tar oss, som alltid, til flere skumle lokasjoner, komplett med zombier og andre blodtørstige monstre. 
Det hele begynner på et tog, og fortsetter videre til forskningsfasilitetene som tilhører Umbrella  selskapet som står bak virusutbruddene. 

Vi skal ikke snakke for mye om historien som avsløres i spillet, men som sagt er det en del ting som blir oppklart, og som vi lurte på etter å ha spilt de tidligere spillene. 

Mye av den flotte stemningen skapes gjennom grafikken. 
Resident Evil 0 bruker den samme motoren som det forrige RE-spillet på GameCube. 
Vi likte det da, og vi liker det nå også. 
Herlig detaljerte bakgrunner med massevis av små, realistiske elementer får det hele til å virke meget troverdig. 
Når vi beveger oss gjennom de forlatte gangene i Umbrellas laboratorier, tror vi virkelig på at det har hendt noe fryktelig her. 

Hovedpersonene og monstrene er også nydelig animert, og delikate lyseffekter øker stemningen ytterligere. 

Lyden er ikke minst viktig, og bakgrunnsmusikken, diverse knirkelyder og zombienes hyling skremmer vettet av oss. 

Konklusjon 

Resident Evil 0 er definitivt vellykket, skummelt og stemningsfylt. 
Muligheten for å styre to personer samtidig er interessant, og krever en annen strategisk tenkning enn i de andre RE-spillene. 

Det som er dumt er at spillet er plaget av såpass mange gammeldagse løsninger, selv om det er et helt nytt spill vi snakker om her. 
Det er lett å bli frustrert, også på grunn av den høye vanskelighetsgraden. 
Totalinntrykket er at Resident Evil 0 er mest et spill for hardbarkede fans. 
Har du aldri tatt i et RE-spill før, bør du kanskje prøve GameCube-remaken av originalspillet først. 
Eller vente på den kommende Resident Evil 4, som skal gi serien en skikkelig ansiktsløfting. 

Men for all del 
 har du lyst å bli ordentlig skremt og gå på noen utfordringer, prøv Resident Evil 0. 
