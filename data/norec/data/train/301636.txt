Ordsmed av rang
Stein Torleif Bjella med nye mesterlige skråblikk. 

LÅT: 
Om det er noen som kan henge et tungt smykke med en medaljong med inskripsjonen ordsmed av rang, så er det Øvre Åls store sønn Stein Torleif Bjella. 

Hans to soloplater «Heidersmenn» og «Vonde Visu» er begge fylt til randen av fabelaktige beretninger om vrien kjærlighet, brysomme menn og eksistensielle kvaler i bygdehverdagen. 
Alt fortalt med et mesterlig skråblikk og lett gjenkjennelige bilder. 

«Idiotisk einveislove» er første smakebit fra Bjellas tredje plate «Heim for å døy». 
Og etter fortellerstemmen å dømme er det meste som det pleier i Bjellas underfundige bygdeunivers. 
Det handler fortsatt om anger og følelsen av utilstrekkelighet. 

Den største forskjellen fra tidligere utgivelser er at anslaget er røffere denne gangen. 
Kjarten Kristiansen er fortsatt produsent og her har de fisket frem elgitaren og skrudd vrengpedalen opp til crunch. 
Det låter tungt og slepende, med en rastløs groove i bunn. 
Nesten Tom Waits-aktig. 

Om den musikalske dreiningen fra de mer visepregede låtene til et tyngre uttrykk er toneangivende for resten av albumet, gjenstår å se. 
Justeringen er uansett et friskt pust i denne sammenhengen, og så lenge Bjella har sitt lune lynne og karakteristiske verselinjer inntakt, er det bare å sikte seg inn på 11. november når «Heim for å døy» kommer i butikken. 
