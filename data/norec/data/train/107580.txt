Terror fra stua
Oljekrise og terrorister møter amerikansk patriotisme i «Act of War: Direct Action». 

«Act of War: 
Direct Action» serverer deg en spennende historie som kunne nesten vært tatt fra en amerikansk nyhetssending. 
Terrorister angriper USA på hjemmebane, som en avledningsmanøver for å få kontroll over verdens oljeressurser. 

Vi får oljekrise, terrorister og amerikansk patriotisme i dette dramaet, pakket inn i filmklipp som forteller deler av historien foran hvert oppdrag. 

Dataspill har ikke akkurat vært overøst med A-skuespillere i slike filmsnutter, med et hederlig unntak av Mark Hamill i «Wing Commander IV». 
Tidene forandrer seg tydeligvis, for «Act of War: 
Direct Action» overbeviser min skepsis og gir en god filmopplevelse i tillegg til spillet. 

Nå snakker vi ikke om Oscar kvalitet altså, men skuespillerprestasjonene er overbevisende i forhold til filmbudsjettet. 
Spesialeffektene, som er tatt rett fra spillets 3D-motor, er i tillegg imponerende. 

Fans av «Command & Conquer»-serien vil kanskje løfte på skuldrene og kalle «Act of War: 
Direct Action» en ren kopi. 
Og det kan kanskje virke slik ved første øyekast, men går man i dybden finner man forskjeller. 

«Act of War» skiller seg ut fra andre sanntidsstrategispill ved å fokusere på realisme. 
Her har utviklerne benyttet seg av autentiske satellittbilder av kjente byer som London, Washington og San Francisco. 

Infanteriet i spillet kan bli tatt til fange og avhørt for informasjon. 
Når soldatene dine blir kraftig skadet beveger de seg mer langsomt eller blir liggende på bakken og roper etter hjelp. 
Sanitetshelikopter eller andre kjøretøy kan frakte de sårede ut av kampsonen til sykehus slik at de blir plastret opp igjen. 

Alt dette er med på å gi spillet en følelse av realisme samtidig som det gir en ny strategisk dybde som få sanntidsstrategispill har. 

«Act of War» har også høy standard på grafikken. 
Riktige proporsjoner og gode animasjoner er med på å dra opp stemningen. 
De dataanimerte modellene i spillet er realistisk modellerte og det er mange kjente kjøretøy og et par sannsynlige fremtidskjøretøy. 
Litt science fiction blir det, men ikke helt tatt ut av luften. 

«Act of War: 
Direct Action» har sjel, historie og action. 
Men originaliten, som ville fått det til å skille seg ut av mengden, mangler. 
