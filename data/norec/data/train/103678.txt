Tom Waits & Crystal Gayle:«One From The Heart - Music... 

(Columbia/Sony) 

Varmt fra Waits. 

Musikk fra filmen som la regissør Francis Ford Coppolas studio Zoetrope i økonomisk ruin - «One From The Heart» (1982), straks tilgjengelig på DVD, er selve definisjonen av en vakker fiasko. 
Et visuelt dikt av en film, med et av de beste lydsporene i moderne tid. 

Hipsterjazz og såre, sentimentalt orkestrerte ballader; disse fjorten sangene minner mer om Waits' tidlige album enn de som skulle komme etter den lille musikalske revolusjonen som het «Swordfishtrombones», i 1983. 

«Take Me Home», «Broken Bicycles» og fragmentet «Once Upon A Town» er blant Waits aller nydeligste, og Crystal Gayles stålblå countryrøst passer dette materialet overraskende godt. 
«One From The Heart» vant en Oscar-nominasjon, men ble liksom glemt, selv av Waits-fans, i kjølvannet av filmens kommersielle fallitt. 
Nyutgivelsen av både albumet (med to bonusspor) og filmen er en fin anledning til å gjøre noe med det. 
Varmt anbefalt. 

MORTEN STÅLE NILSEN 
