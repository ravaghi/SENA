Fåmælt og poetisk ferd mot sjelefred
Enn så magisk og poetisk den Figgjo-filmede «Skyggenes dal» tidvis er, hadde den dialogfattige filmen kledd å vært både nifsere og mørkere. 

Skyggenes dal 

Sjanger: Drama. 
Nasjonalitet: 
Norge 2017. 
Regi: Jonas Matzow Gulbrandsen. 
Manus: 
Clement Tuffreau og Jonas Matzow Gulbrandsen. 
Skuespillere: 
Kathrine Fagerland, John Olav Nilsen, Adam Ekeli, Lennard Salamon, Jørgen Langhelle. 
Lengde: 
1 time 31 min. Aldersgrense: 9 år. 

Mye skjer rundt 6 år gamle Aslak. 
Groteske ting. 
Vonde ting. 
Og siden Aslak tilegner seg informasjon om det som skjer ved å luske rundt og lytte til bruddstykker av voksne, er det ikke rart at alt virker uforståelig. 

Og når hans litt eldre kompis Lasse kommer med sine tegninger og historier om varulver som slår tll ved fullmåne, får Aslaks fantasi enda mer næring. 

I et lite bondesamfunn på Sør-Vestlandet, nærmere bestemt i Figgjo-traktene, bor Aslak med sin mor i et stort, gammeldags hus. 
Lasse bor på sauegården i nabolaget. 
Lite blir sagt her, og mesteparten av den sparsomme dialogen virker som den er tvunget fram. 
Tragedien som rammen familien og setter hans mor ut av spill, er både skremmende og uforståelig for Aslak - og for publikum. 

Modig ferd i mørk skog 

For alt som skjer i «Skyggenes dal» utspiller seg gjennom Aslaks blikk. 
Da er det godt at filmskaper Jonas Matzow Gulbrandsen har funnet en så imponerende gutt som Adam Ekeli til spille Aslak. 
Det uutgrunnelige, men klare blikket hans tåler alle de dvelende nærbildene av ansiktet hans. 

Når Aslaks elskede hund Rapp forsvinner, legger Aslak ut på en ferd alene i den mørke skogen like ved for å lete. 
Så kan man lure på om tingene Aslak opplever når han legger ut på en ferd alene gjennom mørk skog og fjellterreng er virkelig eller fantasi? 
Kanskje er det ikke så viktig, det essensielle her hva ferden gjør med Aslaks livsanskuelse. 

Historien er ikke tidsbestemt, men det er noe gammelmodig rundt både form og innhold: 
Det gamle eventyret om «Pannekaken» på radio. 
Fåmæltheten og dialogstilen minner både om østeuropeisk filmtradisjon og en stil som ble mye brukt også i norsk film og tv for 40–50 år siden. 

Det «Skyggenes dal» virkelig fortjener å bli husket for, er den magiske stemningen som skapes av polske Zbigniew Preisners helt ekstraordinært flotte musikk, kombinert med Marius Matzow Gulbrandsen tåkefulle, poetiske foto. 

Tittelen «Skyggenes dal» sender tankene til Bibelens Salme 23, om å «vandre i dødsskyggenes dal» uten redsel. 
Selv om Aslak virker som en usedvanlig modig liten gutt som tør å gå inn i den mørke, tettvokste skogen helt alene, er både ferden og motet født av frykt. 
Og som John Olav Nilsens rollefigur sier: 

- Når det noe vi ikke forstår, blir vi redde. 
Da trenger i vi monstre å skylde på. 

Mellom to stoler 

Underveis går tankene også til eventyret «Peter og ulven» og til Jim Jarmusch-filmen «Dead man». 

Men «Skyggenes dal» faller litt mellom to stoler. 
For symbolsk og handlingsfattig som barnefilm, litt for konturløs, tam og barnlig for voksne. 
For å leve opp til merkelappen filmen er markedsført med internasjonalt, «Scandinavian gothic», som skal romme både, uhygge, mørke og folklore, kunne stemningen av skrekk og redsel vært atskillig spissere og mørkere. 
Da hadde den nok også appellert mer til litt større barn også. 
