Tro, håp og kjærlighet
«I Can Only Imagine» forteller den sanne historien bak den mestselgende kristne sangen noensinne, eller i alle fall nesten sannheten. 

Bart Millard (J. 
Michael Finley) vokser opp i Texas med sin voldelige far (Dennis Quaid). 
Moren reiser fra dem begge og Bart må bli igjen med faren (i virkeligheten hadde han en bror, og moren tok bare ut skilsmisse). 
Etter en skade som gjør at han ikke kan spille fotball mer, blir han oppdaget av musikklæreren på skolen, og plutselig synger han hovedrollen i «Oklahoma», som om han aldri har gjort noe annet. 

Her blir J. Michael Finleys bakgrunn fra Broadway veldig synlig, og selv om stemmen er upåklagelig, blir det til tider litt for stivt og teatralsk. 
Det hjelper heller ikke at han ser ut som han er 35 år med full skjeggvekst gjennom hele filmen, også når han går på high school. 

Historien om Bart og faren, som løftes av at Quaid spiller faren, er til tider rørende. 
Men Erwin-brødrene som er eksperter på sjangeren, holder hele tiden tonen lett og håpefull, og selv om det nok gleder den kristne målgruppen blir det mindre interessant rent filmfaglig. 
Historien rundt hvordan sangen blir til og oppdaget, er nok en oppdiktning, og det blir vel sukkersøtt. 
Trenger du derimot påfyll av tro, håp og kjærlighet er den midt i blinken. 
