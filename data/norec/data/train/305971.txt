Spenningen er på topp, men Netflix' første skandinaviske originalserie skuffer likevel
De pleier i det minste å leke litt med sjangeren når de hermer etter andre. 

Et virus som spres med regnet og dreper på sekunder. 
Det er det brutale utgangspunktet for den danske spenningsserien «The Rain», som får premiere om en uke. 
Som Netflix’ første ordentlige originalserie fra Skandinavia («Lilyhammer» var et samarbeid med NRK) har den blitt hypet over lang tid. 
Intense trailere viser bilder av ungdommer som løper for livet gjennom nordisk skoglandskap, fra en bokstavelig talt overhengende fare. 
Men etter tre episoder er det bare å slå fast: 
Denne originalserien er ikke spesielt original. 

Den føyer seg pyntelig inn i rekka av postapokalyptiske historier om pandemier og utslettelse. 
Deriblant BBC-serien «Survivors» (2008), som også har vært vist på NRK. 

Deler av plottet er nesten mistenkelig likt, men så inneholder begge seriene ingredienser som virker nærmest obligatoriske for sjangeren: 
Foreldre og barn som skilles og bruker resten av sesongen på å lete etter hverandre. 
Ungdommer som må lære å samarbeide i en «Fluenes herre»-inspirert kamp for tilværelsen. 
Moralske kvaler når de må velge mellom å hjelpe andre eller beskytte seg selv. 
Og multinasjonale selskaper med skjult agenda. 

Rare valg 

Hovedpersonene i «The Rain» er søskenparet Simone og Rasmus. 
De har gjemt seg i en bunker i seks år, mens verden har rast sammen utenfor. 

Det var faren deres som plasserte dem der, men han forsvant like etterpå. 
Han jobber som forsker i en mystisk organisasjon, og var av en eller annen grunn forberedt på katastrofen. 
Kanskje han til og med hadde noe med den å gjøre. 
Og enda mer mystisk: 
Det har Rasmus også. 
«Han er nøkkelen til alt», som faren sa til storesøster Simone før han forsvant. 

At de har blitt værende for å vente på ham i seks lange år, er ikke det eneste som er litt rart med plottet i serien. 
Hvorfor har ikke faren deres fortalt dem mer, gjort dem mer rustet til overlevelse? 
Både søsknene og folka de etter hvert møter tar en hel del rare og dumdristige valg, tatt i betraktning at de kan dø bare de får en vanndråpe i panna. 
Så er det også disse valgene som driver handlingen framover. 
Og den drives raskt. 
Spenningen er på topp bare sekunder inn i første episode, og åra i bunkeren glir fort forbi, for å gi plass til nye farligheter. 

Får opp pulsen 

Det største problemet er at serien ligner for mye på ting vi har sett før. 
Alle de viktigste personene fyller gjenkjennelige roller. 
Øvrige bipersoner og statister er karikerte, ofte inntil det parodiske. 
Hver episode starter med et tilbakeblikk som skal gi mer substans til en av personene. 
Men de historiene er nokså skrinne. 
Det samme er de mer sentimentale øyeblikkene som serieskaperne pliktskyldig har dyttet inn mellom actionscenene. 
Overgangene er brå, rytmen ikke helt god – bortsett fra i sekvensene som skal få opp pulsen hos seerne. 
Der sitter det, og det er grunnen til at serien karrer til seg en firer fra meg, selv om jeg hadde ventet mer. 

Netflix er kanskje ikke kjent for å finne opp kruttet hver gang de kommer med en ny serie. 
Men de pleier i det minste å leke litt med sjangeren når de hermer etter andre. 
