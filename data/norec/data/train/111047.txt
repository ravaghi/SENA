Spillanmeldelse:«Rango» (DS) 

(VG Nett) 
DS-versjonen av «Rango» er grei nok, men virker rimelig overflødig. 

«Rango» baserer seg på animasjonsfilmen med samme navn, der Johnny Depp har stemmen til hovedpersonen. 
Du spiller firfislen Rango, en uredd sheriff som skal sørge for lov og orden i westernbyen Dirt. 
Men utspekulerte vesener, som Rattleshake Jake og Bad Bill, lager kvalm og kaos i byen, og det blir Rangos oppgave å ordne opp. 

På den øvre skjermen er det et kart over byen, med stadig nye markeringer som du skal finne. 
Dette er langt fra noen enkel oppgave. 

Bak hver stein og gresstust dukker det opp en fiende, som enten langer ut med neven, får kulene til å suse rundt ørene dine eller rett og slett hopper på deg med all sin tyngde. 
Du må tenke raskt, både for å unngå å bli skadet og å få has på utfordrerne. 
Får du tilstrekkelig skade blir du nemlig satt flere skritt tilbake, og det er utrolig irriterende. 

Etter hvert som du får has på fiendene, får du belønninger i form av helse, ammunisjon og annet snacks som du har bruk for. 
Av og til er du også heldig og finner en gullkule. 
Skyter du denne i en spesiell vinkel, kan du sprenge deg gjennom porter og dører - og imponere motstanderne. 

Enkelte oppgaver krever også at du bruker pannebrasken. 
Du må for eksempel stille deg på fire klosser i en spesiell kombinasjon, for å åpne en dør og komme videre. 
Dette skaper ikke bare variasjon, det gir også en etterlengtet pause fra fiendene som popper opp som paddehatter. 
Av og til dukker det også opp flyvende ørkendyr som tar deg et stykke på veien. 

«Rango» er utfordrende. 
Det er ikke enkelt å finne markeringene på kartet, med fiender og lureveier overalt. 
Ulempen er at all actionen har en tendens til å gjøre spillet heseblesende, særlig når du bare ser fienden i form av små, utydelige figurer som stadig bombarderer deg. 

Det herlige, surrelistiske «Rango»-universet kommer heller ikke til sin rett her, det virker rett og slett som om spillmakerne har småslurvet seg gjennom DS-versjonen. 

RANGO Plattform: 
DS Genre: Action/eventyr Alder: 7 Anb. pris: 499,- Utvikler: 
Artificial Mind and Move Utgiver: 
Electronic Arts 
