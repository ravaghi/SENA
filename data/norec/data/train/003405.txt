The Mark of Cain
Et sterkt og tankevekkende drama 

Unge mennesker i krig er alltid tragisk. 
Den britiske filmen ”The Mark of Cain”, skrevet av Tony Marchant og regissert av Marc Munden, byr på dobbel tragedie. 
Ikke bare må de kjempe mot en fiende de ikke vet hvem er, de må også kjempe mot sine egne etterpå. 

Dette er et sterkt og tankevekkende drama om løgn og hykleri satt i system, der unge soldater behandles som lam til en slakter i frihetens navn. 

Grundig researchet fiksjonsverk 

Filmen åpner med å fortelle at dette er et grundig researchet fiksjonsverk. 
En gruppe britiske soldater blir beskutt i Basra. 
To dør. 
Den påfølgende jakta på de skyldige eskalerer stygt, og det ender med krigsrett hjemme i England. 

Men er det de virkelig skyldige som står tiltalt? 
Filmen forteller hva som egentlig skjedde i stadige tilbakeblikk og gir et grelt bilde av hva som forventes av unge menn i krig, og hvordan de lett blir ofret av sine overordnede. 

Menneskefiendtlig tankesystem 

Filmens unge skuespillere leverer en sterk innsats, særlig Gerard Kearns som den ene tiltalte. 
Han havner i et grusomt moralsk dilemma som setter preg på ham. 
Kearns er 23 år, men kunne gått for å være 15. 

Det er trist å se den unge mannen bli forandret av de voldsomme inntrykkene rundt ham. 
Han er så ung, så uskyldig og så ubeskyttet at det gjør vondt. 

Samtidig er hans overordnede filmens skurker, men også de skildres med kløkt. 
De er ikke skurker, men fanget i et menneskefiendtlig tankesystem. 

Enkeltindivider ofres 

”The Mark of Cain” forteller noe om hvordan det militære systemet tar vare på sine egne. 
Men ramler du utenfor, blir du utstøtt. 
Hæren er det viktigste, og offiserer og myndigheter ofrer gjerne enkeltindivider når det er til det beste for hæren. 

Filmen får meg til å lure på hvor mange som er blitt ofret på denne måten. 
Hvor mange slike situasjoner vi aldri har hørt om. 
Historien fortelles på en slik måte at vi får inntrykk av at dette slett ikke er uvanlig. 

Svært interessant vekker 

Vi husker jo hvordan noen få enkeltpersoner ble ofret i kjølvannet av bildene fra Abu Ghraib-fengselet. 
Kanskje var det en lignende situasjon, der unge soldater ble bedt om å utføre oppdrag de verken er erfarne eller modne nok til å gjennomføre? 

Derfor blir ”The Mark of Cain” en svært interessant film, stadig aktuell, og like viktig. 
Det er ingen solskinnshistorie, men anbefales varmt om du trenger en liten vekker! 
