Lyden av lykke
Cezinando er åpenbart på et godt sted. 

Rapperen har sopt med seg alt, eller tilnærmet i alle fall, som måtte være av priser og anerkjennelse det siste året. 
Og på singelen "Ingen lager helvete som vi", som har et klart sommer-stempel, høres Cezinando veldig lykkelig ut. 

Låten er en fargerik og glad sak hvor en Dipset-aktig intro - du vet, sjelfulle samples som smurfes opp - presenteres, og allerede der har sporet klart å fange min oppmerksomhet. 

Cezinando kan det å være melankolsk, men varm, jamfør 90 prosent av katalogen hans. 
På "Ingen lager helvete" leker han masse med formen: 
En får en følelse av en slags tidlig-Drake-møter-Dipset-større-enn-livet-rapballade i begynnelsen før det bygger seg sakte opp til noe større. 

Så smyger en deilig harpe inn mens Cez bedende, men sjarmerende etterspør that special one til å chille med, uten tilhørende stress og pes. 
En overjovial synth- og basslinje, som viser seg å være temmelig kledelig, flettes inn og det hele resulterer i en uptempo nu-soul-flørtende (faktisk) lettbeint popsingel med et smittsomt refreng. 

“Ingen lyver som du / du vet jeg er en slut for empati”, sangrapper han på singelen. 
Altså, nå. 
Cezinando er unektelig en søt og snodig type. 
Lenge leve. 
