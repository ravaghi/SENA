Harry og morsomt
«SiN Episodes: Emergence» er harry, gammeldags og ufullstendig. 
Men underholdningsverdien er allikevel ganske høy. 

Forrige uke anmeldte jeg Valves «Half-Life 2: Episode One» til terningkast fem (se også videoanmeldelsen her) Ritual følger etter med første episode i deres ferske «SiN»-spill - oppfølgeren til et forbigått actionspill fra tampen av 1900-tallet. 

Det handler altså om å dele opp et spill i flere deler og selge hver del til en lav pris med noen måneders mellomrom. 
Noe som kompenserer for at selve innholdet i «Emergence» er relativt tynt. 

Du styrer den ekstremt macho Blade i hans kamp mot den ekstremt barmfagre Elexis Sinclaire og hennes gale plan om verdensherredømme. 
Legg snobbebrillene på hylla og dykk ned i en klisjépreget historie, tonesatt av øredøvende eksplosjoner og hvinende kuler. 

Jeg kalte «Half-Life 2: Episode One» for «sofistikert» - det kanskje siste ordet jeg ville brukt til å beskrive «Emergence». 

I steden får du lettbent underholdning som - mot alle odds - makter å være riktig så underholdende. 
Både fordi klisjéene er pøst på med en god porsjon selvironi og humor, og fordi interessen holdes ved like av jevnlige overraskelser og vellykkede temposkifter. 

Spillet har i tillegg en vanskelighetsgrad som du både får stor frihet til å stille selv i starten av spillet, og som tilpasser seg hvor bra du gjør det underveis. 
Spennende tankegang, selv om det ikke alltid fungerer like bra. 

Nå er ikke «SiN Episodes: Emergence» stort mer enn en forsmak på hva vi har i vente i kommende episoder. 
Men de få timene det varer, er underholdende nok. 

I alle fall til den lave prisen det har. 

PS! 
«SiN Episodes: Emergence» kan kjøpes på www.steampowered.com for 20 dollar - rundt 120 kroner. 
