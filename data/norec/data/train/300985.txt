Stram action
Tom Hanks gjør jobben i «Captain Phillips», et klaustrofobisk kapringsdrama på åpent hav. 

FILM: 
Du kan enkelt finne ut hvordan det gikk med Richard Phillips, hva han gikk igjennom og på hvilke punkter filmen skiller lag med fakta, men jo mer du vet på forhånd, desto mindre nervepirrende vil denne 134 minutter lange prøvelsen oppleves. 

Jeg vil derfor avsløre minst mulig og du bør la være å lese om kontroversen rundt filmen, siden det utvilsomt vil gi opplevelsen en bismak. 
Beklager, men det må nevnes at en rettssak er på gang og det strides om hva som egentlig foregikk ombord på containerskipet MV Maersk Alabama. 
Rettssaken involverer ikke filmen. 

Du må gjerne se traileren, som er klippet sammen for å unngå spoilere, med hovedvekt på selve kapringen og med bare noen små glimt av krigsskip og annet militærmektig stæsj som kommer inn i handlingen etter hvert. 

Oscar-buzz 

Det du trenger å vite, er følgende. 
Richard Phillips (Tom Hanks) tar farvel med kona på flyplassen i Vermont, border Maersk Alabama i Oman og starter ferden nedover Afrikas østkyst mot Kenya. 
Muse (Barkhad Abdi) hyrer sitt mannskap på Somalias kyst, med klar beskjed fra sine overordnede om å kapre et skip og innkassere millioner i løsepenger. 

Disse to, Muse og Phillips, blir filmens hovedfigurer. 
Vi kjenner alle Tom Hanks og vet hva han kan prestere. 
Her er han på sitt beste, ansvarlig og sterk, men samtidig menneskelig. 
Barkhad Muse, derimot, er et nytt ansikt. 
Han er radmager, med en indre intensitet som viser seg gjennom glødende øyne. 
Ryktene summer om en mulig Oscar-nominasjon. 

Topp mannskap 

Regissør Paul Greengrass, Mr. Håndholdt, er kjent for sitt klaustrofobiske talent (To ganger Bourne, «United 93», «The Green Zone») og sammen med fotograf Barry Ackroyd («The Hurt Locker») skaper han et kammerdrama som holder intensiteten oppe hele veien. 

Det bidrar også til den uvante spenningen at mannskapet på det store skipet er ubevæpnet, mens de sandalkledde piratene med AK-47 kan ta seg til rette uten motstand. 
Vi venter instinktivt på en handlekraftig helt, men her regjerer realismen, liksom i danske «Kapringen», som var å se på kino tidligere i år. 
