Østerdalsjul med country- og Hawaii-vri
De nye julesangene danker ut klassikerne på Guren Hagens «Julekveld med oss». 

JULEALBUM: 
Juleplatetilbudet kan stort sett deles opp i tre: 
De med kjente julesanger vi er glade i, de med nyskrevne julesanger og de med begge deler. 

Guren Hagen har lagt seg på den siste varianten, hans «Julekveld hos oss» har sju nye og fem kjente og kjære. 

Hawaii-jul 
Av disse kan «Himmel på jord» og særlig en kul, Hawaii-inspirert «Julekveldsvisa» framheves - sistnevnte i den fineste versjonen jeg kan huske å ha hørt siden Prøysens originalversjon, toppet med Freddy Holms lap steel. 

Det gjør heller ikke noe at Guren Hagen, med sin brede østerdalsdialekt, har stor troverdighet som formidler. 
Her er det ingen som «later som». 

Tommelen opp 
Vi trenger vel strengt tatt ikke enda flere versjoner av våre mest kjente julesanger. 
Derfor er det både hyggelig og interessant at det er Hagens egne, nye låter som er styrken ved denne juleplata - med en ekstra tommel opp for tittelsporet, «Adventsbønn» og «Visa om å gi». 

Ole Edvard Antonsens trompet er brukt som velplassert krydder på fem av sangene, litt annerledes og friskere enn vi er vant til å høre ham, og Sølvguttene fyller fint inn på fire. 

Multiinstrumentalist 
Men - det er multiinstrumentalist og produsent Holm (ti strengevarianter pluss piano) som ved siden av Hagens varme og lune stemme driver dette prosjektet fram, akkurat som han var sterkt medvirkende til at Famiien Akselsens «Blå juleglede» ble en så stor suksess i fjor. 

Det hele er flott balansert, med «Fra jord til himmelens port» som et godt eksempel. 

En av årets beste, nye juleplater! 
