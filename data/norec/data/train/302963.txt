En overdose kåljuice
Såpass langt er vi kommet at det ikke lenger er oppsiktsvekkende å se noen teste helseråd på TV. 
Ikke tarmskylling engang. 

TV: 
La det være sagt: 
Programleder Ida Fladen som i kveld inntar NRK3 i «Prosjekt Perfekt» skal ha for innsatsen! 

Enhver som frivillig melder seg som testkanin og utsetter seg for tre måneder med tarmskylling, grønnkåljuice, algesmoothies, supermat og fanden og hans oldemor av livstils-, ernæringsråd og treningstrender, fortjener applaus. 

Klapp, klappetiklapp! 
Men sorry, Ida, har ikke vi sett det meste av dette bli testa før? 
Det føles i hvert fall slik. 

Streit konsept 
Konseptet i serien er enkelt og greit. 
Ida Fladen, programleder fra P3 og ellers ei vanlig jente på 27 år som kan fortelle at hun er mer glad i spise chips og å ligge på sofaen enn i trening, har samlet inn alt hun har funnet av helse- og kostholdsråd i blader og aviser. 
I løpet av tre måneder skal vi få følge henne tett mens hun tester ut rådene, alt fra detoxkurer til «rensing av sjel og finkjemming av aura». 
Det hele er rettet mot et yngre publikum for det skorter ikke på kryssklipping, teknobeats og store mengder klipp av trikker, t-baner og trafikk. 
Skikkelig urbant, altså. 

Fladen gjør seg i rollen som kanin, sympatisk og søt med lettbeint stil. 
Ingen tvil om at hun er fra P3. 
Hun ligner sågar litt på Live Nelvik, bare ikke fullt så frekk. 
Dessverre. 

Jada, jada Det testes, det drikkes juice, det rynkes på nesa, svettes og sultes. 
Pluss i boka for at det legges vekt på at programmet ikke handler om vekt, men om helse. 
Selv om man ser liten eller normalvektig ut, kan man ha mangelsykdommer, for eksempel. 
Dét har ingen i generasjon grændis vondt av å bli minnet på. 
Pluss også for at tilnærmingen er passe kritisk og passe nysgjerrig. 

Problemet er bare at selv om det i teorien høres både riktig og viktig ut med et program som tar for seg alle mer eller mindre fornuftige kurer og trender vi drukner i, så ender jo i hele denne testeserien - i praksis - med å oversvømme oss av akkurat samme grønnkålsuppa. 
