Spillanmeldelse:«Test Drive Unlimited 2» 

(VG Nett) 
«Test Drive Unlimited 2» kunne ha blitt en nydelig bilspillfest. 
Men festen er herved avlyst. 

Fontainebleau Resort i Las Vegas er et trist syn. 
Det 17 milliarder dyre hotellet og casinoet står der uferdig, et skamfullt offer av finanskrisen. 

Man ser for seg luksuriøse suiter, en flora av spennende restauranter, spektakulære forestillinger, dramatisk arkitektur og design, lykkelige mennesker med fete dollarbunker og sjonglerende løver. 
Eller noe. 

I steden måtte byggmesteren gi opp og redde det som reddes kunne. 
Det uferdige prosjektet ble solgt i 2009 for fattige 900 millioner kroner. 

Jeg nevner dette fordi den samme følelsen av nederlag og uoppfyllt potensiale hviler over «Test Drive Unlimited 2». 
Det er som om Eden Games simpelthen har gitt opp en eller annen gang i løpet av fem år med utvikling. 
I forhold til potensialet, er definitivt glasset her halv-tomt. 

Du får to enorme verdener å boltre deg i. 
Virtuelle kopier av øyene Ibiza og Oahu byr på diverse former for kappkjøring, sosiale elementer som kortspill på casino, en historie som driver enspilleropplevelsen videre, flerspiller for inntil åtte samtidige spillere og et rollespillsystem som sørger for en gradvis progresjon opp ferdighetsstigen. 

Alt ligger til rette for en fantastisk bilspillopplevelse med hauger av fengende utfordringer og givende kappkjøring. 
Eden Games har det i seg. 

I steden får vi en bil- og veifølelse som er godkjent, men overgått av dusinvis av bilspill. 
Vi får en tragisk dustete historie, uengasjerende kappkjøring og en grafikk som ligger langt under det man kan kreve av denne typen spill i 2011. 
Attpåtil har flerspillerdelen vært preget av servere som ikke fungerer under min tid med spillet. 

VG Nett-leser atomic_ant: 
Skulle ønske noen virkelige kjennere av klassiske bilspill kunne sette seg ned å lage et monster av et spill som virkelig satt stikkordene "edruelig", "virkelige biler", "realisme" og "landevei" i høysetet. 
Diskuter Test Drive Unlimited 2 her! 

Alt dette kan man for så vidt lære seg å leve med. 
Mye av dette kan også fikses med patcher og utvidelser i tiden fremover. 

Da er det verre at den virtuelle verdenen føles generelt tom og livløs. 
Det er en verden blottet for sjarm og glede, og det er naturlig nok et kjempeproblem når det er den enorme og åpne verdenen som skal være spillets store styrke. 

Spillet er ikke helt uten verdi, det å gradvis stige i nivå og legge utfordringer bak seg gir en viss tilfredsstillelse. 
Opplevelsen vokste også noe etter en mildt sagt håpløs start. 

Men «Test Drive Unlimited 2» både burde og kunne vært veldig mye bedre. 

PS: 
Testet på Xbox 360 og PS3. 
Spillet er også ute på PC. 

TEST DRIVE UNLIMITED 2 Plattform: 
PS3, 360 og PC Genre: 
Bilspill Alder: 12 Utvikler: 
Eden Games Utgiver: 
Atari Mer info 
