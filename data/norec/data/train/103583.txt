Paul Simon:«The Paul Simon Songbook» 

(Columbia/Sony) 

Sangpoetens skissebok 

Denne har alltid vært noe av en hellig gral for platesamlere og andre surrehoder. 
Paul Simon ble så fornærmet da ingen ville kjøpe Simon & Garfunkels debutalbum «Wednesday Morning, 3 A.M.» da det kom i 1964, at han midlertidig emigrerte til England, der han begikk dette, sitt første soloalbum. 
Mens han var borte ble en elektrisk remiks av «The Sound Of Silence» en slager i hjemlandet, hvorpå unge Simon hastet hjem og overlot «The Paul Simon Songbook» (1965) til rockhistoriens glemsel. 
Platen har aldri vært tilgjengelig på CD, inntil nå. 

Et produkt av en meget selvrettferdig ung mann (de opprinnelige coverkommentarene hans, gjengitt her, er så selvmedlidende at leseren må ta et aktivt valg mellom å hånle eller kaste opp), «The Paul Simon Songbook» inneholder tentative versjoner av låter som senere skulle bli udødeliggjort av Simon & Garfunkel. 
Deriblant alle navlebeskueres nasjonalhymne nummer én, «I Am A Rock», «April Come She Will» og «A Most Peculiar Man». 
Sparsomme saker, men de besitter melodiøsiteten som preger hele produksjonen hans, og talentet for ord er allerede her like ubestridelig som det er snusfornuftig. 
Mest for fans og historikere, men jeg er glad for at denne merksnodigheten omsider er tilgjengelig. 

MORTEN STÅLE NILSEN 
