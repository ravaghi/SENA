Trollete jul
Trollala og julen som forsvant er en musikalsk opptur, men noe rotete dramaturgisk. 

Trollet Trollala redder julen i en småsjarmerende forestilling der styrken er sangen og dansen, men selve fortellingen kunne vært tydeligere og ryddigere. 

Stig Van Eijk og Beate Helen Thunes hjertebarn Trollala har etter hvert blitt en kjent lokal skikkelse for barn gjennom plate og sporadiske show siden 2014. 

Trollala holder hus på Fløyen, men er lei av å være statue der og vil ut på eventyr. 
Nå holder han hus i en julespesial på Ole Bull Scene. 

En tegnet stemningsfull intro med Jon Eikemo på voiceover på video setter den riktige tonen og presenterer bakgrunnen for det livlige trollet, før Stig Van Eijk i full trolldrakt kommer snikende inn salen. 

Trollala gleder seg til jul, men det er før han kommer over to barn, med et klart teatertalent, som ikke lenger tror på nissen og vet at foreldrene uansett kjøper alt de vil ha. 
Når han i tillegg møter en fjern og halvdeprimert nisse (Lars Fimland Moberg) så forstår han at noe ikke er som det skal være. 

Det viser seg at Frøken Sludder som nissen hadde noe på gang med i fjor jul, og som fridde til nissen, er rasende fordi han aldri svarte ja. 
Nå vil hun ødelegge hele julen med sin magiske slush og ta julestemningen fra alle og la det regne hele desember. 
Noen lunefulle akrobatiske kråker gjør ferden litt mer spenningsfull og skaper en viss variasjon i scenebildet. 

Det kan vel kalles et lokalt paradoks at det som truer julen er regn og sludd. 
En hvit jul har vel knapt noen bergenske barn opplevd, så premisset fremstår som nokså lite truende da en video av Eli Kari Gjengedal varsler regn, regn og atter regn. 
Oh no, lissom! 

Mye av forestillingen går på rim og det fungerer fint. 
Det er også et smart trekk at det enorme trollehodet blir tatt av så Stig Van Eijk faktisk får noen strenger å spille på, og at masken ikke er med hele forestillingen. 

Mye av humoren i Trollala er basert på ordspill og misforståelser. 
Og fis selvsagt. 
Det fungerer ganske godt. 

I alt er spilletiden på forestillingen 70 minutter. 
Da virker det forstyrrende med en pause på 20 minutter. 
Andre akt begynner dessuten ganske umotivert med en sang av et kor som man ikke får se verken før eller siden i forestillingen. 
Dette burde vært bedre flettet inn i fortellingen. 

Det beste med Trollala er alle de fengende, varme og morsomme sangene. 
Da kan tempo tas ned og flere får vist seg frem. 
På det dårligste er Trollala og julen som forsvant litt hektisk der handlingen snubler seg videre. 
Det fremstår litt umotivert og lettvint noen steder. 
Det mangler litt både på oppbyggingen og forløsningen. 

Det er mye fint her, og karakteren Trollala er sjarmerende, men foreløpig lugger dette litt for mye til at det fremstår som en umiddelbar juleklassiker. 
