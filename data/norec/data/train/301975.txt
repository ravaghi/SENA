Usedvanlig nær og intim
Silje Nergaards nye plate. 

ALBUM: 
En av de to låtene Silje Nergaard ikke selv har skrevet melodien til på sitt nye album, er Jim Webbs «The Moon's a Harsh Mistress». 
Den kan ikke unngå å gi noen signaler. 
Den er selve åpningssangen på Radka Toneffs og Steve Dobrogosz? mye omtalte «Fairytales» fra 1982, et album en rekke norske, kvinnelige vokalister, blant dem Silje Nergaard har hatt et sterkt forhold til. 

Hele albumet er gjennomført i samme stil, varsomt, mykt og akustisk, bortsett fra noen glidende partier på elektrisk gitar. 
Første låt, «All I Had», har lyrisk tonefølge av Nils Petter Molvær på trompet, og i den flotte «Norwegian Boat Song» synger hun duett med den mangfodlige sangeren Kim Andre Rysstad. 

Sangene preges av en uanstrengt form for enkelhet og minimalisme. 
Bortsett fra én låt, «Det var for sent», er samtlige tekster på engelsk. 
For helhetens skyld burde den kanskje vært droppet. 

Plata bæres ellers av en lys melankoli som får fram noe av det beste både hos vokalist og musikere. 
