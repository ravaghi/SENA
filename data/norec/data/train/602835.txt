En av våre største rockepoeter
Dette er hans sjuende album. 
Og det er hans beste. 
Tom Roger Aadland fra Haugesund smir låter på dialekt som en ekte låtsmed. 

Han hadde ikke vært den han er uten Bob Dylan. 
Det har Aadland vært tydelig på hele veien. 
Dylan er størst, Dylan er viktig, og det er han som er den største rockepoeten i USA gjennom tidene. 
Tom Roger Aadland leverte et herlig sett med Dylan-låter på albumet "Blondt i blondt" for to år siden. 
Nå er det på tide med noe nytt fra Aadland selv, og vi snakker ikke om et album proppet fullt av Dylan-pastisjer. 
Neida, for sangfuglen har sin egen greie, sitt eget uttrykk. 
Det låter bare så bra. 

Aadland ville lage et kort og konsist album med gode melodier. 
Det er akkurat det han har klart. 
Han holder på intensiteten hele veien enten det handler om rolige ballader som den saktegående og besnærende, "Eg rodde på den djupe fjorden", eller den pulserende og mektige, "Vestland, Vestland". 

Hele veien er det så mye liv her i spenstige og herlige arrangementer med en produksjon som gjør at man får lyst til å høre disse ti låtene på 40 minutter om og om igjen. 
Uavhengig av låtenes uttrykk, så er dette så intenst, sterkt og forførende på en så autoritær måte, at det er lett å falle pladask for Tom Roger Aadland denne gangen. 

Musikere som Kjetil Steensæs på gitar, Tor Egil Kreken på bass og Erland Dahlen må få sin del av æren for at dette har blitt et flott og innholdsrikt album. 
Mesteren selv står fram som en stor sangfugl og en viktig rockepoet. 
Det blir konsert på Kontoret i Kristiansand 16. mars. 
