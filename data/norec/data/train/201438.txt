TEST:Nye Volvo V60 T5 

Vi har stiftet bekjentskap med den nyeste T5-versjonen av V60, en skikkelig spreking! 
Men ... 

Volvo V60 fyller snart fire år og er dermed en riktig moden modell i Volvo-sortimentet. 
Den ble lansert i sin tid som Volvos sportsligste stasjonsvogn noensinne (hvorav uttrykket "sportwagon", som erstatter det klassiske og mer nyttepregede "herregårdsvogn"). 

Alt renoveres 

Den V60 vi har kjørt her er en videreutvikling av modellen både designmessig og når det gjelder motor. 
Designen med den mer klassiske fronten er ikke ny lenger - den ble introdusert for et år siden. 
Men renovering av motorprogrammet er nå i gang, og fra og med om cirka to år er det bare det moderne programmet med Drive-e 2.0-litersmotorer med turbo som gjelder - enten det er diesel eller bensin man ønsker. 

Per i dag er det de kraftigste motorene som er erstattet - med D4 (diesel turbo), T5 (bensin turbo og dagens testbil) og toppmodellen med bensinmotor, T6 på over 300 hester med både turbo og kompressor. 

Fortsatt dieselhybrid 

Et kapittel for seg er selvsagt den tidligere introduserte, men fortsatt imponerende, ladbare dieselhybriden V60 D6 AWD - en bil som mer enn matcher dagens testbil i ytelser, men som kan skilte med et forbruk på bare 0,2 liter per mil ved blandet kjøring ("vår" turbobensinversjon trenger 0,61). 

Ny plattform 

Neste steg for Volvo blir introduksjonen av den felles skalerbare plattformen som Volvo skal bruke på neste generasjon modellutvalg, som starter med neste XC90. 
Denne skal introduseres rundt årsskiftet. 

Den gjennomgripende fornyelsen av hele modellrekken til Volvo ble annonsert i februar 2013 og kom i gang i løpet av fjoråret. 
Det var tidenes største investering hos Volvo. 
Vårt første møte med den ble under lanseringen i Nice av V60 D4 med 8-trinns automat. 

Dagens testbil har selvsagt det meste til felles med den nevnte bilen, så vi skal ikke gå gjennom alle detaljene på nytt. 
Det som er spesifikt med den nye T5 er kombinasjonen av den potente toliters turbomotoren og den samme 8-trinns girkassen. 

Sprek motor 

Det er altså motoren som er det vesentlige elementet her. 
På samme måte som BMW, har Volvo besluttet å rasjonalisere kraftig, men går enda lenger og kommer i fremtiden til å produsere kun firesylindrede motorer med to liter slagvolum. 
I dette tilfellet dreier det seg om en sprek versjon hvorav benevnelsen T5. 
Det vil komme mindre motorsterke varianter etterhvert, og som vi skal se er det bra. 

To liter slagvolum, turbo, 245 hestekrefter og 350 newtonmeter gjør at denne mellomstore bilen får gode ytelser. 
Det er nok ikke tilfeldig at tallene er helt like dem man finner i BMW 328i Touring.. 
I likhet med sistnevnte har i tillegg Volvoen nå en effektiv, ny 8-trinns automatgirkasse som bidrar stort til å gjøre bilen høyst aktuell. 

Nærmer seg BMW 

Drivlinjen opplevde vi da også under testen som moderne, effektiv og spenstig. 
Likevel greier den ikke helt å matche BMW-ens, verken på gangkultur, elastisitet i det lave turtallsregisteret eller utholdenhet oppover i arbeidsområdet. 
Men så er da også BMW-motoren helt suveren. 
Bare det at Volvo kommer såpass nær, er meget bra. 

Ytelsesmessig kommer for øvrig den tidligere nevnte dieselhybriden D6 AWD hakket nærmere BMW, uten ytterligere sammenligning for øvrig. 

Når det er sagt: 
Bilen er meget sprek, den - antakelig i overkant hvis vi ser på den klassiske Volvo-kundens forventninger. 
6,4 sekunder til 100 er kjapt og toppfarten på 230 er ikke relevant. 
(BMW-en skilter for sin del med 250, men den er myntet i hovedsak på tyskere). 

Forbruk som man må forvente 

Oppgitt forbruk ved blandet kjøring er 0,61 liter per mil. 
I praksis lå vi på mellom 0,65 og 0,7 liter ved normal kjøring - denne forskjellen er omtrent på det nivået vi kan forvente og ikke noe å syte for. 
Ved aktiv kjøring stiger selvsagt forbruket, men det er uansett ingen grunn til å nærme seg literen på mila under norske forhold. 

Testbilen var utstyrt med dekk av dimensjon 235/40-19 og passet bilen bra hva angår kjøreegenskaper. 
Men relativt lav profil kombinert med bilens sportsunderstell (avstivet fjæring og senket understell med 1,5 centimeter), gjorde ikke akkurat underverker for komforten. 
Så lenge kjørebanen var jevn opplevde vi kjørekomforten som god og fjæringen taklet også de lange ujevnhetene bra. 
De korte, derimot, lot seg merke via stakkato reaksjoner fra hjulopphenget - altså en viss stumphet. 

Heldigvis tar de utmerkede setene av for støyten, likevel gir det et litt ufullendt inntrykk av helheten i bilen selv om den totalt sett er komfortabel. 

Men altså: 
Kjøreegenskapene er meget gode, samtidig dynamisk tilfredsstillende og betryggende. 
Styringen er kvikk, men presis, bilen er svingvillig, legger godt på veien og er stabil rett frem. 
V60 bekrefter sin posisjon som tidenes mest velkjørende stasjonsvogn. 

Frustrerende betjening 

I interiøret veksler det også mellom bra og mindre bra. 
Vi har allerede kommentert de utmerkede setene - førerplassen i sær er et bra sted å være med gode justeringsmuligheter for å finne en riktig kjørestilling. 
Kvalitetsopplevelse og finish trekker også opp. 
Designen er velkjent Volvo, kjølig funksjonelt, men her merkes at tiden går. 
Ergonomien kunne med fordel vært et par hakk bedre - vi ønsker oss mer intuitiv betjening og bortrasjonalisering av mengden av knapper på senterseksjonen av dashbordet. 

Dette minner for eksempel om forrige generasjon Peugeot - da fikk de pepper for det samme, men har siden ryddet kraftig opp. 
Både BMW, Mercedes og Audi har forlengst funnet bedre løsninger for den ergonomiske utformingen av førermiljøet. 
Heldivis vet vi at også Volvo vil ta resolutte grep på dette feltet, og det temmelig grundig, på sin neste generasjon modeller. 

Trang 

Så var det plassforholdene, da. 
Volvo har fra starten henvist de som trenger mer plass til V70, men vi har større problemer med å svelge dette nå enn da bilen ble lansert. 
V60 er jo en mer dynamisk og moderne bil på flere måter og kjøperne hadde fortjent en noe mer praktisk bil på kjøpet. 
Foran er plassforholdene helt greie, men bak føles det trangt til mellomklasse å være, og utsikten til sidene er begredelig. 
Bagasjerommet er helt i bunnsjiktet i klassen med sine 430 liter (En Golf stasjonsvogn har til sammenligning 605), selv om det blir bedre med baksetet nedslått til et helt flatt lastegulv. 

Kostbar 

Volvo V60 T5 Summum koster fra 546.000 kroner - cirka 560.000 kroner med frakt og leveringsomkostninger, og vår testbil var spesifisert opp til nesten 670.000 pluss et eksteriør-kit til 10.000 som tilbehør. 
Det synes vi er mye å betale for å få god akselerasjonstid på en Volvo, for å sette det på spissen. 

Bilen er riktignok velutstyrt i utgangspunktet, men et par av tilleggspakkene ville vi anbefalt enhver kjøper av denne bilen, og det har med optimalisering av sikkerhetsnivået å gjøre. 
De mer komfort-orienterte kan med fordel styre unna sportspakken til 10.000 kroner med større hjul og senket understell. 

Sikkerhet i høysetet 

Volvos sterkeste side er og blir sikkerhet - kollisjonssikkerheten er veldokumentert og svenskene er helt på topp når det gjelder tilgjengelig elektronikk som kan redde fører og passasjerer i en krisesituasjon. 
Da snakker vi "Driver Support"-pakke, fakturert 17.900 kroner. 
Den forutsetter imidlertid at man også utstyrer bilen med den såkalte teknikkpakken til 18.900. 

Da har man til gjengjeld det meste utenom ekstra "kjekt-å-ha"-stæsj. 
Teknikkpakken inkluderer for eksempel Sensus Connect med 7-tommers skjerm og premium lydsystem og internettilgang samt DVD. 

Den viktigere sikkerheten ivaretas av følgende: 

- Kollisjonsvarsler med full autobrems 
- Avstandskontroll 
- Fotgjenger- og syklistvarsling med full autobrems - Køassistanse - Tretthetsvarsling 
- Vinglevarsler (Lane Departure Warning 

Sterk firer 

For vår del trivdes vi meget godt med denne volvoen under testen og kjøremessig har Volvo klart å komme i liga med Audi og BMW - det fortjener fjær i hatten. 
Det kan imidlertid ikke bli noen toppscore på denne bilen i 2014. 
På sikkerhet, kjøreegenskaper og ytelser skårer den riktig bra. 
Men på andre plan faller den mellom to stoler. 
Apropos stoler er nettopp disse meget bra - setene, altså - men kjørekomforten ellers er ikke helt premium og opplevd støynivå sånn litt over middels hensyntatt lavprofildekk og 19-tommere. 
Det er uvisst hvor stor forbedring en mer komfortorientert hjuldimensjon enn de som satt på testbilen, ville avstedkommet. 
Og både på ergonomi og innvendige plassforhold blir det minuspoeng. 

Når bilen da også blir såpass kostbar, er det klart at den er for spesielt motiverte kjøpere, som ser mer på dynamikk og design kombinert med en viss kombinasjon av status og fornufts-image. 
Disse vil til gjengjeld bli meget fornøyd med sin anskaffelse. 
