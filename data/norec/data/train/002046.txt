Gjenfødt på ny
Sannhetens time for Turbonegro ble en huskelapp på at de fremdeles kan levere god rock. 

Skifte av vokalist i rocken har, med noen viktige unntak, sjelden vært en god idé. 
Det er mye som tyder på at Turbonegro både har evnen og muligheten til å bli ett av unntakene. 
Fordi stemmen til den nye vokalisten Tony Sylvester passer godt inn i Turbo-universet, men også fordi fansen tilsynelatende allerede heier på den nye versjonen av bandet, som også inneholder den nye trommisen Tommy Manboy. 
Med en helt fersk førsteplass på salgslistene i Norge for Sexual Harassment, og en nyfunnet tro på egen eksistens, føles Turbonegro i 2012 mer som et band enn på lenge. 
Turbonegros andre konsert i Norge med den nye besetningen vitnet om en gruppe i stadig utvikling. 

Ikledt solide mengder dongeri entret de fem scenen i Bergen i går med den sedvanlige frekke attityden, gikk rett inn i "All My Friends Are Dead", og både Turbojugends med sminke i ansiktet og den jevne festivalgjenger smilte i duskregnet. 
Tony Sylvester har ikke bare en passende stemme for Turbonegers musikk, han har også tatoveringene og kroppsfasongen som skal til for å ta over etter Hank Von Helvete. 
Det skal disse litt i flesket på en Turbo-vokalist, og Sylvesters mage leverer på den fronten. 

Med store mengder selvtillit tillot Turbonegro seg å dra mange låter fra Sexual Harassment, som tross alt bare er noen dager gammel. 
Fint for de som hadde gjort seg kjent med platen, kanskje ikke så engasjerende for de mange i publikum som ikke var superfans fra før. 
Det låt tight og godt i både "TNA (The Nihilistic Army)", "You Give Me Worms", "I Got A Knife" og "Mister Sister", som alle kom på rekke og rad etter åpningen. 
Hard og kontant leveranse. 

Euroboy var som vanlig rockestjernen, Rune Rebellion var den stødige, Tommy Manboy slo hardt og fint, mens Happy Tom hjalp Tony Sylvester med å vinne over publikum. 
Konserten tok ikke helt av før regnet høljet ned og Turbonegro dro på med klassikere som "Get It On", "Back To Dungaree High", og ekstranumrene "The Age Of Pamparius" med Sylvester i royal engelsk outfit, "Are You Ready (For Some Darkness)", og den selvfølgelige og eksplosive slutten med "I Got Erection". 

Ekstra mye oppmerksomhet var det helt naturlig rundt den nye frontfiguren. 
Tony Sylvesters stemme fungerer godt, men han har nok litt å gå på scenemessig. 
Engelskmannen virker litt for stasjonær, og kanskje litt for lite tøff i trynet. 
Det er elementer som lett kan justeres fremover, og som vil gjøre den nye Turbo-opplevelsen enda bedre. 
Hysteriet rundt Turbonegro er ikke det samme som forrige gang bandet gjorde comeback, og fansen er nok færre, men å oppleve Turbonegro på en av de mange festivalene orkesteret spiller i Norge i sommer kan trygt anbefales. 

All My Friends Are Dead 

Are You Ready (For Some Darkness) 
