Eneggede tvillinger danner duo
Brødrene fant hverandre i americana. 

The Brother Brothers: 
"Some people 
I know" (Compass/Border) 

Adam og David Moss fra Peoria i Illinois har holdt på med musikk hver for seg. 
Adam som felespiller med sans for bluegrass og annen musikk av den gamle sorten, mens David er utdannet cellist. 
Han har også et par folk-album bak seg. 

De eneggede tvillingene har turnert med andre, men før eller siden var det vel uunngåelig at de spilte inn en plate og la ut på veien sammen. 

Platen kunne vært spilt inn på 60-tallet, og det kan minne om Simon & Garfunkel selv om harmoniene blir annerledes. 
Ikke overraskende er de Brooklyn-baserte brødrenes stemmer temmelig like, slik at det mer blir en forsterkning av vokalen. 
To Simon-er, ingen Garfunkel. 
Men det lyder fint likevel, som på singelkuttet "Frankie". 

Albumet spenner fra sukkersøte "I will be with you" til Adams sans for jødisk klezmer i "Ocean's daughter", fra myke "Red and gold" til jodling og løpsk appalachian-fele i "In the nighttime". 
Pluss vintage-pop i "Mary Ann". 
Mye fint, men sprikende. 

Beste spor: 
"Mary Ann", "Frankie", "Red and gold". 
