Elvis «The Complete '68 Comeback Special»
(RCA/SonyBMG) 

For mye av det beste? 

Spaltemil er blitt skrevet om Elvis Presleys «julespesial» i 1968, den symaskinsponsede TV-triumfen som innledet en nytt kapittel i karrieren hans. 
I 2004 kom en superflott DVD-utgave, komplett med timevis med tidligere usett materiale. 
I denne CD-boksen får vi det opprinnelige albumet, rubbel og bit av de to separate TV-sesjonene (det andre er et par hakk løsere i snippen), pluss én CD med tidligere ukjente opptak. 

Enhver Elvis-fan vil eie de viktigste av disse innspillingene allerede. 
Men å ha dem samlet, endog utvidet, er ingenlunde en begivenhet som innbyr til kimsing. 
De intime «nye» opptakene, hentet fra øvingene til showet, er riktignok primært for meget spesielt interesserte. 
Innspilt på en båndopptager gjemt i en blazerlomme; og lyden er deretter: 
Det hostes, det harkes, det les høyt av kongens vitsemakeri. 
Å se dette TV-programmet er så avgjort halve moroa. 
Aldri har en mann båret en skinndress bedre. 
Så DVD-en er viktigst. 
Men vi gærninger tar gjerne med oss denne også. 

MORTEN STÅLE NILSEN 
