HP Envy 100 AiO
Den er en av de mest interessante skriverne vi har sett og testet noen gang. 
Med positivt fortegn. 

HP Envy 100 AiO er en såkalt multifunksjonsskriver (skriver, skanner og kopimaskin) som minner langt mer om en HiFi-komponent enn en tradisjonell skriver. 
Den er dessuten framstilt helt uten bruk av miljøfiendtlig PVC. 

Tanken er at den skal tåle å stå i stuen eller andre steder der design er viktigere enn på hjemmekontoret. 
Og vi må innrømme at vi synes den er lekker, med sin lave utforming og bruk av sort/sølv og speil på lokket. 

Skriveren kan brukes helt uten kabler. 
Den kan kommunisere med PC-er via trådløst nett, men også via USB direkte. 
Sistnevnte kan blant annet gi bedre hastighet, men kan kun brukes mot én PC. 

Envy 100 AiO kan dessuten få sin egen epostadresse. 
Det betyr at du kan sende dokumenter til utskrift som vedlegg til eposter, uansett hvor du måtte befinne deg i verden og fra hvilken som helst datamaskin, nettbrett eller smartmobil, uten å måtte bekymre deg for drivere. 
Du kan lese mer om denne funksjonen her. 

Installere apps 

I fronten sitter en berøringsskjerm på 3,5 tommer. 
Fra denne kan du styre utskrifter, kopiering og skanning. 
Til høyre sitter en USB-port og en kortleser for de vanligste minnekortene (med unntak av xD og Compact Flash), slik at du kan skrive ut bildene dine direkte uten å gå via PC-en. 

Skriveren kommer også med apps ferdig installert, for eksempel kan du skrive ut bilder fra Snapfish, nettsider, diverse skjemaer og sudoku-brett. 
Apps-ene er gratis, og man kan laste ned flere fra HP sine nettsider direkte på skriveren, som gir Envy 100 utvidet funksjonalitet. 

Den slanke utformingen har først og fremst gått ut over arkmateren, som kun tar 80 ark. 
Denne sitter imidlertid i fronten, så det er veldig enkelt å plassere denne skriveren - for eksempel i en hylle: 

For øvrig er spesifikasjonene helt på høyden, med oppgitt hastighet på inntil 27 sider pr minutt i svart og 22 sider pr minutt i farger. 
Den har dessuten innebygd duplex-modul, noe som betyr at du kan skrive ut på begge sider av arket, uten å foreta deg noe som helst manuelt. 

Slik er den i bruk 

Å sette opp denne skriveren er en lek. 
Du følger bare instruksjonene på skjermen, og setter inn CD-en i PC-en når du får beskjed om det. 
Merk at du kan påvirke hva som skal installeres, det eneste som er obligatorisk er skriverdriver og hjelpesystem. 

HP skal ha skryt for å ha forenklet ganske mange prosesser i forhold til tidligere modeller vi har testet. 
Et eget kontrollpanel inneholder de viktigste valgene, og gjør det mulig å styre de fleste funksjonene - uten behov for programvare. 

Vi liker også at utskrifts- og skannedialogboksene er selvforklarende, korte og konsise: 

Det følger med et fotoprogram, HP Photo Creations, som blant annet lar deg lage collager og fotobøker. 
Dette er ikke like brukervennlig som resten av opplevelsen, men byr på noen morsomme og nyttige funksjoner. 

Skriveren har to blekkpatroner med integrert elektronikk. 
I motsetning til HP Photosmart eStation starter alltid utskriftene temmelig kjapt. 

Artig å se hvordan arkmateren kommer ut automatisk, og trekker seg inn når den ikke er i bruk. 
Det bidrar til å bevare de rene linjene, slik at man ikke får mistanke om at det er er en skriver det er snakk om. 

Her har vi laget en video som demonstrerer dette i praksis: 

Raskt nok! 

Hastighetsmessig er den over middels, våre fem tekstsider skrives ut på 24 sekunder, tre websider i farger ble også ekspedert på 24 sekunder. 
Dette er bare noen få sekunder tregere enn eStation, som er den raskeste skriveren vi har testet på disse områdene. 

Hastigheten på fotoutskrifter varierer litt med hvilken papirtype du har satt i skriveren, men regn rundt 2,5 - 3 minutter på et A4-foto kantløs i god kvalitet. 
Det er mer midt på treet, til gjengjeld avgir denne skriveren svært beskjeden lyd under utskrift. 

Å skanne et foto i A4-størrelse i 300 dpi tar 20 sekunder. 
Skanning og forhåndsvisning skjer i én og samme operasjon. 
Også dette bittelitt tregere enn eStation, men helt på høyden med snittet i klassen. 

Å kopiere en A4-side i farger tar 40 sekunder: 

Kvalitetsvurderinger 

Hva så med kvaliteten? 
Skannekvaliteten først. 
Over middels bra detaljnivå. 
Detaljer i høylys/skygge blir bra ivaretatt (se 5% her): 

Lysstyrken kan du gjerne justere ned et par hakk. 
For øvrig savner vi mer avanserte innstillinger, for eksempel kunne vi tenke oss å ha kontroll på eventuell oppskarping, fjerning av støv etc. 
Dette kan man imidlertid fint gjøre i et fotoprogram i etterkant. 

Merk at skanneren ikke egner seg for annet enn det som kan ligge helt flatt på skanneplaten. 
Bøker kan for eksempel være en utfordring: 

Utskriftskvaliteten er god, det er ikke mulig å oppdage "prikker" eller lignende med det blotte øyet. 
Skal vi være ordentlig pirkete måtte det bli på sortnivået, som vi har sett bedre på andre skrivere, men disse har som regel hatt en separat svart fotopatron. 

På tekst- og webutskrifter er dette imidlertid ikke noe tema. 
Her gjør skriveren det meget bra, selv hurtigutskrifter har god kontrast og detaljnivå, og kan fint brukes til både jobbsøknader og kreative CV-er. 

Konklusjon 

HP Envy 100 er noe av det mest vellykkede vi har sett på blekkskriverfronten på mange år. 
Den kombinerer god design, bra brukervennlighet og fin kvalitet i en pakke vi aldri før har sett maken til. 

Vær uansett obs på de få negative bemerkningene vi har gjort underveis i denne testomtalen, men disse er slett ikke nok til å ta fra den et fortjent "Anbefalt produkt"-stempel og en klar terningkast 5 på terningen. 
