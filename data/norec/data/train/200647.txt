Buzz: The BIG Quiz
SPILLTEST: 
Den store suksessen for sosial spilling får nå sin mer inkluderende oppfølger. 
Vi sjekker om den store quizen har like stor potensial. 

Fjorårets Buzz gjorde veldig mye riktig. 
Det var et sosialt spill som krevde null forhåndskunnskaper om digital underholdning, de nybegynnervennlige buzzerne tiltalte alle, de musikkorienterte spørsmålene var underholdende og kreative. 
Det hørtes ut som et sjakktrekk å følge opp musikkutgaven med en mer allmennkunnskapsorientert variant, der spørsmålene omfatter alle mulige aspekter av underholdning, hverdagsliv, geografi og masse annet. 

LES OGSÅ: 

Buzz: The BIG Quiz lar oss først og fremst koble inn fire nye kontrollere, slik at åtte spillere kan konkurrere mot hverandre, forutsatt at du fremdeles har de originale buzzerne fra det første spillet. 
Bare det i seg selv er en meget hyggelig mulighet, det er tross alt ikke sjelden vi er flere enn fire som vil spille samtidig. 

Så er det naturligvis de tusener av nye spørsmål, klare til å utfordre våre kunnskaper. 
Men klarer de å underholde oss like mye? 

Variert og varierende 

Ikke misforstå, Buzz er fremdeles utrolig morsomt, og like godt egnet som vorspiel-underholdning som før. 
Men det er noe med spørsmålene som ikke treffer helt riktig i denne omgang. 
Mange av dem er merkelig surrealistiske, og følgelig i overkant vanskelige. 
I forrige spill hadde vi kun musikklipp å forholde oss til, nå er det også bilder og filmsnutter med  og alt for mange av dem har for lite direkte sammenheng med spørsmålene. 
Mange av bildene kan knapt betraktes som noe mer enn rene illustrasjoner, og de gir ingen ledetråder. 
Mer irriterende blir det også når ansiktene til de samme skuespillerne dukker opp gang på gang. 

Vi savner muligheter til å velge mellom forskjellige typer spørsmål, eller kanskje en form for vanskelighetsgrad. 
I det forrige spillet kunne vi tross alt bytte mellom spørsmål om gammel eller ny musikk. 

Mer positive er derimot de nye spillmodusene. 
Buzz fokuserer nå mer på konkurranse mellom spillerne, og lar deg derfor stjele poeng, eller velge hvilken venn som skal svare på det gitte spørsmålet (begge tjener på riktig svar). 
Og selvsagt den nye Hitman-modusen, der den som svarer riktig får sjansen til å skyte ut motstanderne (eller seg selv). 

Hoveddelen av spillet er en flerspillermodus som tar oss gjennom samtlige spillvarianter, fra poengbygging til den avsluttende runden der spillerne må deschiffrere bilder som sakte dukker opp på skjermen. 
Det finnes imidlertid andre alternativer, du kan rett og slett svare på et visst antall spørsmål, eller velge de variantene du liker best. 

Et problem som dessverre dukker opp er gjenbruk av spørsmål, bilder og annet innhold. 
Det skal ikke mange runder til før de samme illustrasjonene begynner å dukke opp, og det bidrar til en repetitiv følelse som naturligvis er ganske plagsom. 
Heldigvis sørger den generelt gode stemningen for at vi ikke blir irritert. 

Samme utseende 

Rent presentasjonsmessig er spillet så å si identisk med den forrige utgaven. 
Grafikken er lik, med unntak av noen nye personligheter og forbedrede animasjoner. 
Thomas Strzelecki rakk ikke å spille inn stemmen til verten i denne omgang, så han er erstattet med en mer anonym personlighet. 
Men viktigst av alt, Buzz er fremdeles like tilgjengelig, umiddelbart tiltalende og inkluderende. 
Det er fortsatt et fabelaktig partyspill, til tross for visse mangler. 

The BIG Quiz har altså sine minuspoeng. 
Spørsmålene gjentar seg, og mange av dem er direkte merkelige. 
Men vi føler at majoriteten ikke bryr seg så mye om det, det handler tross alt om uhøytidelig, useriøs moro, og ikke kvasikulturelle debatter om spilldesign. 
Så likte du Buzz er det bare å skaffe seg den nye utgaven  men er du nykommer, kan det være lurt å begynne med den opprinnelige musikkquizen fra i fjor høst. 
