BOK:Aktuell roman om skuleskytingane i USA 

BOK: 
Thriller med irriterande start og imponerande slutt. 

Gin Phillips: 
Dyrenes rike. 
Roman. 
230 sider. 
Omsett av Monica Carlsen. 
Cappelen Damm. 

”Dyrenes rike” handlar om Joan og den fire-årige sonen Lincoln, som på uheldigaste vis endar opp i ei masseskyting i ein dyrehage. 
Vi følger handlinga i realtid frå mor og son er på veg ut av dyrehagen 16.55 og skytinga startar, og så deira kamp for å overleve til skytinga er over fire timar seinare. 

Forfattaren lagar ein tydeleg lesarkontrakt med meg svært tidleg i boka: 
Kjem dei til å klare seg? 
Og kven er det som skyt? 
Eg skal ikkje røpe det i denne bokmeldinga. 

Det hjelper nok å ha kjennskap til amerikansk populærkultur for barn for å henge med i denne romanen. 
Forfattaren skildrar samtalane mellom mor og son svært utførleg, og dei er fulle av referansar eg ikkje kjenner til. 
Det skaper ein avstand til hovudpersonane som ikkje gagnar mi lesaroppleving. 
Mora verker også ”morete” på den perfekte og amerikanske måten, for å seie det litt flåsete. 
Når fire-åringen i tillegg diskuterer i overkant kompliserte fenomen for hans alder, blir desse passasjane irriterande for denne lesaren. 
Som her: 

”En smokk er en venn til å ha i munnen, forklarte han henne en gang – men han sluttet frivillig om kvelden på fireårsdagen, og nå ligger den i en dukkeseng med teppe i det lille smokkhuset av ispinner på en hylle på rommet hans.” 

Heldigvis gir også forfattaren blikket til mordarane. 
Eg får drypp av forklaring på kvifor unge menn kan ende opp med å massakrere uskuldige på den måten. 
Hovudpersonane møter også Mrs Powell, den snart pensjonerte barneskulelæraren. 
Som lærar med tretti års erfaring har ho sett med eigne auge kva vilkår som bestemmer kva liv eit menneske får. 
Kven av elevane hennar blei suksessfulle advokatar? 
Kven blei kriminelle? 
Som ho lakonisk seier: 

”Hun leser navnene deres i avisen og stirrer på ugjenkjennelige fotografier av dem på nyhetene. 
Etter hennes beregninger har hun undervist fire drapsmenn, seks voldtektsforbrytere og ni som er tatt for væpnet ran. 
Det er ikke meningen å holde telling, men det blir sånn likevel.” 

Gin Philips lagar svært overraskande grep utover i romanen. 
Det gjer at eg heng på spenningskurva slik ein skal gjere i slike thriller-romanen. 
Kjem dei til å klare seg? 
Det er umogleg å vite nesten til siste side. 
Og mora handlar også overraskande til slutt. 
Her er Gin Philips genial i sine grep. 
Det er godt gjort. 
