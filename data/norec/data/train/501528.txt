Trygt på tronen
Timbuktu viser hvorfor han fortsatt sitter på toppen av den skandinaviske rapnæringskjeden. 

«För Livet Till Döden» er Timbuktus åttende plate. 
Det er det åttende tilskuddet til en 15 år lang karriere som Sveriges, kanskje til og med Skandinavias, største hiphopartist. 
Han har bygget sitt navn på sin samfunnskritiske rap på skånsk og selv om han begynte med mer lettsindige verdensmusikkbeats, har han sakte, men sikkert gitt seg mer og mer hen til alvoret, og lekt seg med langt mindre allsangvennlige toner. 

Platen er en samfunnskommentar i seg selv, og den sender tankene til Jenny Wilsons plate fra tidligere i år som på mange måter har et lignende prosjekt. 
Begge ser et Sverige som går i en skremmende retning, mot det mer konservative, innvandringsfiendtlige. 
Timbuktu fikk sin start i Malmøs hiphopmiljø, og nettopp Malmö er sentrum for den sterkeste motstandsbevegelsen mot høyreekstremisme i Sverige. 
Spesielt «Misstänkt» er mesterlig i sin evne til å kombinere budskap, tekst og seriøst medrivende rytme. 

Musikalsk sett er «För Livet Till Döden» et definitivt steg ut av Timbuktus komfortsone. 
Platen minner om alt fra vår egen Lars Vaular og tidlig Kanye West til Madlib. 
Samtidig er det også mer åpenbare frierier til kommersiell hiphop, som singelen «Spring», som viker fra de ellers ganske varme, soulbaserte beatsene på platen. 
Som lyriker er han fortsatt i Europa-toppen, med gjennomtrengende evne til å sette ord på det vanskelige, skarpt og ærlig. 

«För Livet Till Döden» viser en artist som er i sitt rette element, det er et album som kommer til å appellere til mang en hiphoplytter med sitt brede referansespekter. 
Likevel er det intet publikumsfrieri, kun en artist som har rundet hiphopgamet. 
