Hva skjer når «skautjenta» møter «nazien»?
En gretten taxisjåfør tør opp i «Trekvart måne». 

FILM: 
Ei jente på seks ankommer Nürnberg fra Tyrkia med sin mor og tar taxi fra flyplassen, slik man gjerne gjør. 
Taxien kjøres av Hartmut, en gretten, gammel gubbe som kommer med små drypp av innvandrerskepsis og Hayats mor mumler noe om «nazi». 
Taxien stanser i den tyrkiske delen av byen og vi skjønner at Hayat, som ikke snakker tysk, skal bo hos sin bestemor, mens moren jobber på cruiseskip. 

Når bestemoren kollapser under bønn og havner i koma, blir Hayat forlatt på sykehuset. 
Der får hun øye på «der Nazi», som hun kaller ham med et smil og setter seg i baksetet. 

I starten oppfører Hartmut (Elmar Wepper) seg svært merkelig. 
Når han ikke blir kvitt Hayat, kjører han av gårde fra sykehuset, noe de færreste ville gjort. 
Deretter forlater han henne i bestemorens leiligheten, noe som er omtrent like usannsynlig. 
Men det får gå. 
Film er i gang og det umake paret, «skautjenta» og «nazisten», blir interessante å følge. 

Tysklærer i Volvo 

«Trekvart måne» er Christian Züberts femte spillefilm og han har skrevet manus sammen med sin tyrkiske kone. 
Man merker tidlig at de ikke ønsker å gjøre Hartmut til entydig figur. 
Han er gretten og sidrumpa nok til at kona har forlatt ham etter rundt tretti års ekteskap, men han har sine gode sider og det er humrende absurd å se verden fra Hartmuts perspektiv. 
Før var det billigere å kjøpe rett fra bonden, sier han, nå koster disse fancy biogrønnsakene dobbelt så mye. 
Og hvorfor skal datteren hans starte en trendy kafé som også selger sko? 

Både Hartmut og Hayat leter etter fotfeste i tilværelsen. 
Hun er i et fremmed land, mens han har mistet sin kjente verden. 
Kona vil ha skilsmisse og har funnet seg en Volvo-kjørende type som bor i brunt trehus av alle ting og som Hartmut foraktfullt antar er en Tai chi-praktiserende tysklærer. 

Drittverden 

Regissør Zübert er sparsom med virkemidlene og humoren er subtil og rørende. 
Det er vanskelig å ikke føle med Hartmut utover i filmen. 
Hayat er på sin side en hjerteknuser fra starten av, overbevisende spilt av debutanten Mercan Türkoglu. 
Mens de to blir motvillig kjent med hverandre, er omverdenen bekymret og Hartmut får besøk av sin utflyttede kone. 
Skjønner han ikke hvordan det tar seg ut at han kjører rundt med en vilt fremmed jentunge? 
Jo, sier Hartmut, men det er fordi vi lever i en drittverden. 
