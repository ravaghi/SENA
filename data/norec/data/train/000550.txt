DiRT3
Imponerende spillbarhet, variasjon og morofaktor! 

Digital bilkjøring på grus er noe av det morsomste jeg vet. 
Derfor sitter DiRT3 som et skudd i Xboxen min! 

Dette er et fantastisk designet bilspill fra Codemasters, som henter det beste fra de foregående utgavene, og hever kvaliteten flere hakk. 
Spillbarheten, variasjonen og morofaktoren er imponerende. 

DiRT3 er ikke helt feilfritt, men nesten - og anbefales varmt! 

Valuta for pengene 

Du finner alt du forventer av et bilspill i 2011: et omfattende karrieremodus, enkeltløp i singleplayer, vennemoro med splitscreen og en hel rekke spennende online-valg for multiplayer. 

I tillegg til tøffe rallybaner og flust med kjøretøy i forskjellige kategorier, kan du også delta i såkalte gymkhana-events, der det er om å gjøre og utføre triks som spinning, drifting, hopping og smashing. 

Jeg foretrekker nok rallydelen fremfor showoff-kjøringa, men dette kaller jeg valuta for pengene! 

Praktfulle biler og baner 

Grafikken er førsteklasses, noe man ser bare på omgivelsers refleksjoner i glass og lakk på de vakre bilene. 
De mange banene byr på morsomme utfordringer, enten de går gjennom Kenyas ørken, Aspens snødekte fjellandskap, Monacos vakre sentrum eller Finlands skoger. 

De har også flotte væreffekter, og er ganske annerledes å kjøre i nattemørket enn i dagslys. 
Etter at du har kjørt et løp, kan du nyte nydelige repriser, som er de beste jeg har sett i et bilspill til nå. 

Alt ser praktfullt ut, og matches av ekstremt god lyddesign! 

Sliter med YouTube 

Så hva er dårlig med DiRT3? 
Ikke så mye. 
Skremmende lite, faktisk. 
Den største innvendingen er at stemmene som loser oss gjennom spillet virker uinspirerte og repeterende. 

Dessuten sliter jeg med spillets YouTube-funksjonalitet. 
Du kan nemlig laste opp dine kuleste repriser på YouTube, noe som virker som en kul idé, men jeg har til dags dato ennå ikke greid å gjøre det. 

Jeg har fått ”connection failed” hver eneste gang, men det er vanskelig å si om det er problem med spillet eller nettlinja mi. 

Stor gjenspillhet 

Pirk til side, DiRT3 er et usedvanlig velkomponert bilspill, og er det morsomste jeg har gjort på konsoll siden Need For Speed: 
Hot Pursuit og MotorStorm: 
Apocalypse! 

Jeg føler at gjenspillheten (er det et ord?) er svært stor, og at jeg fremdeles har mye moro i vente, spesielt online. 
Jeg digger å spille capture-the-flag og sisten - med biler! 

Spillet ble testet på Xbox 360, men finnes også for Playstation 3 og Windows. 
