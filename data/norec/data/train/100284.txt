Adele: «19»
(XL / Playground) 

Denne damen glemmer du ikke så fort når du har hørt henne{hellip} 

19 år gamle Adele Adkins er et forbløffende britisk multitalent som har blitt hausset opp som den nye Amy Winehouse. 
Det er en rimelig tøvete sammenligning, for Adele er så mye mer. 
Selv om også Adele har evnen til å la klassiske musikkgenre gjenoppstå og stråle i moderne glans, ligger den store forskjellen mellom de to i Adeles lekende lette - og naturlige - sveip mellom soul, folk, kammerjazz og reinspikka pop. 
Dessuten har hun en av de mest elastiske og gripende stemmene jeg har hørt på en stund - dempet og insisterende på gullkorn som nydelige «Hometown Glory» og «Daydreamer», men rå, sprukken og funky andre steder, som i soulglansnummeret «Melt My Heart To Stone». 
Arrangementsmessig kan hun også sin musikkhistorie - «Best For Last» smaker deilig årgangs-Paul Simon, mens kattemyke «My Same» dufter ditto Van Morrison. 
Det er alltid godt å oppdage en hype som holder - det gjør Adele! 

Anbefalte kjøp: 
«Daydreamer», «Chasing Pavements», «My Same», «Melt My Heart To Stone» og «Crazy For You». 
