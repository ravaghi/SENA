Jackson Browne:«Running On Empty» 

(Rhino/Warner) 

Ikke ditt dagligdagse konsertalbum, akkurat. 

Det var i sin tid ment som et hvilesteg i karrieren, men endte opp som det siste albumet hans som virkelig satte spor etter seg. 
«Running On Empty» - 10 nye sanger innspilt under Jackson Brownes USA-turné i 1977; ikke bare på konsertene, men på hotellrommene og underveis i turnébussen også - er noe så sjeldent som et live-album som konsekvent går for det vemodige fremfor det triumfartede. 
Nesten 20 år senere fungerte platen som modell for R.E.M.s tilsvarende «New Adventures In Hi-Fi» (1996). 

Rhino har nå pusset opp denne arketypiske 1970-tallsrelikvien. 
Vi får en DVD med albumet i 5.1-lydmiks og et omfattende bildegalleri, samt to tidligere uutgitte kutt av begrenset interesse. 
Litt rart er det at vi nok en gang blir snytt for en reproduksjon av det originale tekstheftet, samt at publikumslydene forut for det innledende tittelkuttet er skåret vekk. 

Tre klassikere - «Running On Empty», «The Road» og «The Load-Out», en atypisk hymne til masturbasjon («Rosie») og mye nostalgisk singer/songwriter-mat derimellom: 
Denne praktutgivelsen reiser om ikke annet spørsmålet om hvor det blir av Brownes venn, Warren Zevons live-album «Stand in The Fire» (1981) på CD. 

MORTEN STÅLE NILSEN 
