Velfortjent ferie
Simmene er kjent for å ha laget underholdning av sitt hverdagsliv. 
Nå drar de på ferie. 

Etter at andregenerasjons-simmene nå har underholdt oss i nesten 3 år med sine hverdagslige gjøremål, plikter, jobber og livsløp tar de omsider det som må kunne beskrives som en meget velfortjent ferie. 

Utallige utvidelsespakker har pyntet på og krydret hverdagslivet og de dagligdagse omgivelsene til simmene. 
Stadige utvidelsespakker med blant annet kjæledyr, utdanning, vær og årstider har etter hvert kommet til, men det er først nå simmene virkelig får flyttet på seg og reist ut i den store verden. 

Spiller du uten juksekoder og setter din lit til hardt arbeid, må en gjennomsnittlig middelsklasse-familie vente seg å jobbe jevnt og trutt i hverdagen for å få råd til noen dager i fjerne eksotiske strøk. 
Ferielivet kommer altså ikke til å erstatte hverdagslivet med det første. 

Utvidelsespakken byr på tre forskjellige ferieparadis som til sammen gir muligheter for blant annet strandliv, massasje, bading i varme kilder, balansering på flytende tømmer, nyte fremmed mat og strebe etter å oppfylle ferierelaterte ambisjoner slik som «årnings» i badstua eller å lære klaskedans. 

I tråd med dagens hyttetrend, er det dessuten mulig for simmene å investere i feriebolig for å spare hotellutgifter over tid. 

Dette gir dessuten muligheten til ugunstig sparing i eiendom (prisutvikling på eiendom i simme-land har foreløpig ikke hatt like god avkastning som i virkelighetens eiendomsmarked) og gir deg muligheten til å bruke tid på å innrede enda et hus, dersom interiørarkitekten i deg higer etter mer arbeid. 

Det er kjekt å se simmene i nye omgivelser der de fryder seg over å lære varm-stein-massasje, eller lokale danser og skikker. 
Det er dessuten gøy å se at simmene også har en tendens til å bli kledelig rødbrente i det første møtet med feriesola. 

Reising er likevel best når man selv er den som flytter på seg, og selve feriefølelsen smitter ikke av gjennom skjermen. 

Det er nok likevel mange av dem som er i stand til å se spillet som en slags forlengelse av sin egen ferie og nyte ferieminnene sammen med simmene i denne relativt velfylte ferieutvidelsespakken. 

Selv om det nesten kan virke i strid med hverdagskonseptet spillet bygger på, kan jeg ikke si annet enn at jeg unner de hardtarbeidende simmene en pause fra hverdagen. 

Spesielt når det også føles som en forfriskende pause i hverdagsspillingen. 

PS: 
Lanseres torsdag 6. september. 
Du må ha «The Sims 2» installert for å spille utvidelsespakken «Bon Voyage». 
