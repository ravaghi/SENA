Sony DCR-HC46
Begge kameraene på Sony gjør det godt i denne testen, men drivverket på miniDV-kameraet bråker litt mer enn vi skulle ønske. 

HC46 heter det siste skuddet på HC-stammen til Sony; en kameraserie som har flere kameraer enn du har tær på føttene. 
Utseendemessig har det veldig mye til felles med DVD-205E, med unntak av delen på høyre side der DVD-spilleren er byttet ut med kassettdrivverk. 
At kassetthuset er avrundet, gjør at dette kameraet er enda et lite hakk mer komfortabelt å holde. 

Skjermen er den samme - 2.7 tommer bred og trykksensitiv. 
Det gir en meget god brukervennlighet, og både knapper og tekst er store og tydelige. 
Det virker som om programvaren i kameraet er nokså likt på de to kameraene - den eneste forskjellen er at DVD-kameraet også har DVD-spesifikke valg som sluttføring av plata, og at dette kameraet har spoleknapper etc. 

Du finner også knapper for zooming ut og inn, samt start og stopp av opptak på undersiden av skjermen. 
I tillegg er knappen for bytting mellom widescreen og 4:3-format flyttet ut på skjermen, siden HC46 har inngang for Memory stick pro duo bak skjermen. 

Mange muligheter 

Det betyr at du også på dette kameraet har mulighet til å styre spotfokusering og -metering med pekefingeren, og at du kan legge til og fjerne knapper fra menyforsiden slik at du selv kan tilpasse den til ditt bruk. 
En annen funksjon som er grei å ha, er at du kan ta frem en guide til alle ikonene som vises i displayet, slik at for eksempel det lille ikonet med SP forklares med at innspillingskvaliteten er satt til standard. 

Batteriet er plassert på baksiden og via en strømadapter lades det rett i kameraet. 
For øvrig byr kameraet på Carl Zeiss-optikk med 12x optisk zoom (samme som DVD205E), og kan ta bilder med en megapiksels oppløsning. 

Litt støy 

Den største forskjellen vi merker mellom dette kameraet og DVD-kameraet er støynivået fra drivverket. 
Mens det nesten er fraværende på DVD205E, høres det godt på HC46, selv om det er moderat sammenlignet med noen av konkurrentene. 
Heller ikke her er lyden helt på topp, og det var mindre støy fra vinden på DVD-kameraet enn på denne modellen. 

På bildefronten presterer kameraet jevnt over blant de bedre i denne gjengen. 
Autofokusen har få problemer, men støyen i dårlig lys virker å være mer fremtredende for dette kameraet enn det er for DVD-kameraet, og i dårlig lys blir fargene svake. 
Også i dagslys opplevde vi noe støy, og i en av testene der vi zoomet inn på et neonskilt i mørket, så vi også prikker rundt lyset som var mer fremtredende enn hos de andre kameraene. 

Heller ikke dette kameraet har inngang for ekstern mikrofon, og det finnes heller ingen manuelle muligheter i forhold til lukker- og blenderprioritet. 
Igjen - hvis det er ting som er viktig for deg, må du se deg om etter et annet kamera. 

Best i test 

Tilbake til testforsiden 
