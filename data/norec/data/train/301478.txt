Apati og byråkrati
«Etaten» resirkulert. 

TV: 
Offentlig ansatte kan like det eller ikke, men folk som er vokst opp med velferdsstat på alle kanter av tilværelsen synes åpenbart at det indre liv bak statlige skranker er fascinerende. 

I dag er byråkraten tv-produsentenes favorittklovn: 
Thomas Seltzer modellerer sitt skrudde talkshow etter beslutningsprosessen på et trygdekontor, alle ler av Frithjof Såheim som teit saksbehandler i «Lilyhammer» og i kveld gjenoppliver Atle Antonsen sin psoriasisplagede kontorrotte «Tor» fra den seks år gamle NRK-farsotten «Etaten». 

Metamorfose 
I 2006 lo vi av Tors ryggesløse mellomledergjerning, den imbesile ja-mannen Rune (Ingar Helge Gimle) og den utsøkt ondsinnede Rikar (Jan Sælid), mens vi irriterte oss over hvor mye det liknet «The Office». 

Det første er det meningen vi skal fortsette med, for alle de sentrale rollefigurene i «Etaten» og skuespillerne som gestaltet dem er med i «NAV» - som altså flytter handlingen fra bygningsetaten til arbeidskontoret, og kanal fra NRK til TVNorge. 

Det andre skal vi slippe, for liksomdokumentargrepene som kjennetegnet Ricky Gervais' serie er helt borte. 

Tradisjonelt 
Det vi står igjen med er en tradisjonell dramakomedie, filmet mellom lettvegger og frostet glass og satirisk avstemt mot paradoksene som oppstår når menneskeskjebner og regelsystemer møtes. 
Humoren er verken direkte hjerterå eller for snill, men svært forutsigbar og med altfor karikerte situasjoner til at latteren lar seg lokke fram. 

I det hele tatt er den første episoden av «NAV» en temmelig blek affære, nærmest energitappende i sin mangel på friske innfallsvinkler til stoffet. 

Redningsmann Til gjengjeld går det bare sekunder inn i episode to før serien brått er løftet flere hakk. 
Da dukker et par nye figurer opp og redder showet. 

En ufordragelig Odd-Magnus Williamson i håndverkeruniform er en av dem, og når han første gang bjeffer mot sin stusslige snekker-sidekick - se da funker «NAV» som noe mer enn en påminner om en av landets tristeste omorganiseringsskandaler. 
Endelig. 
