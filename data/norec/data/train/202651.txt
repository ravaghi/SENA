TV-TEST:Samsung 46C8705 

Vi har endelig testet vår første 3D-TV, og vi liker det vi ser. 

Førsteinntrykket er strålende. 
Det er rett og slett sjelden en TV vekker slik oppsikt i redaksjonslokalet som det denne Samsungen gjorde. 
Og hvis du fortsatt lurer på hva som er hovedforklaringen til Samsungs enorme salgssuksess de siste årene – ja så er det bare å åpne øynene og ta inn over seg detaljene. 

For det første er TV-en råslank, og det er helt tydelig at Samsungs bruk av kant-LED (også kalt Edge-LED) er en fryd for designbevisste kunder. 
Ikke bare får den vår tre år gamle Sony LCD til å se helt antikvarisk ut, den får også de splitter nye 50-tommerne fra Panasonic (X20 og G20) til å se ut som overlevninger fra begynnelsen av 2000-tallet. 

Så hva er hemmeligheten? 
Det er nemlig ikke bare slankheten som frister oss. 
Selve TV-chassiet er i lekkert børstet aluminium, med en kledelig glassramme helt ytterst. 
Vi ser også hvordan Samsung helt tydelig har latt seg inspirere av Loewes TV-modeller. 
Her får du nemlig en dreibar TV-fot med fire ben som ikke bare ser bra ut - den øker også kvalitetsfølelsen. 

Bilder av TV-en og fjernkontrollen får du her: 

Og det stopper ikke der heller. 
For selv om fjernkontrollen har plast på baksiden, så har den en ramme i metall, og med bakgrunnsbelysning for sene filmkvelder er den definitivt et steg opp fra de plastkontrollene vi vanligvis ser. 
Vi har sagt det før, og vi sier det igjen: 
Når det gjelder design og finish har de fleste produsentene mye å lære av Samsung. 

Endelig 3D-TV 

Men utseendet er heldigvis ikke alt C8700 har å rutte med. 
Den mest opplagte nyheten er selvsagt at TV-en har 3D-funksjon, ja - forutsatt at du også har 3D-briller, og en 3D-klar Blu-ray spiller da. 
Det siste er faktisk en overdrivelse her, for Samsung er såvidt vi husker den eneste TV-produsenten som også konverterer vanlige TV-sendinger, filmer og spill-konsoller til 3D. 
Dette er svært spennende for oss TV-geeker, og vi kommer selvsagt tilbake til dette lenger ned. 

Harddisk-opptak og andre finesser 

TV-en har de inngangene vi forventer i denne prisklassen; blant annet fire HDMI-, en komponent, to USB-innganger og ikke minst nettverksinngang. 
Nettverksinngangen gjør oppdatering av programvaren til en lek, samt at du også får tilgang til Samsungs Internet@tv- funksjoner. 
Om de er det bare å si at de fungerer, men noen revolusjon er det fortsatt ikke: 
Som hos de andre produsentene går det for tregt til at det er noen reell utfordrer til en stue-PC, eller en surfeplate a là iPad. 

Innebygget digital TV-tuner er selvsagt på plass, og vi fikk også prøvd Samsungs USB-opptaksfunksjon, som altså lar deg ta opp direkte på en ekstern harddisk. 
Dette har vi nå sett både på Grundig og Panasonic, og selv om de alle fungerer opplever vi Samsungs løsning som hakket mest elegant. 
Opptak via den elektroniske programguiden fungerer for eksempel smertefritt, og alle opptakene dine listes fint opp i menyen med miniatyrbilder slik at det er lett å finne fram. 
Noen fullgod erstatning for HDPVR-en din er det likevel ikke, og de store minusene er at du bare kan se og ta opp fra en kanal samtidig, og at det ikke er støtte for serieopptak. 

Bildekvalitet TV, DVD & Blu-ray 

Det er liten vits å forandre en suksess, så til tross for at direkte LED-baklys forsatt gir det aller beste sortnivået, har altså Samsung valgt å forbedre sin kant-LED teknologi med LED-diodene plassert i TV-ens ytterramme. 

Nytt av året er blant annet Precision Dimming, som skal gi enda bedre lyskontroll enn det fjorårsmodellene hadde. 
Vår konklusjon er at det faktisk hjelper ganske bra. 
Likevel er det ikke noen tvil hos oss i at TV-ene med lokal dimming (se blant annet vår favoritt her) fortsatt er å foretrekke i helt mørke scener. 
I helt mørke scener er det altså litt å gå på, men for den store gruppen TV-tittere vil nok dette være for bagateller å regne. 

Når det gjelder lysstyrke og smell i fargene lar vi oss imidlertid begeistre, for her gjør TV-en en svært god jobb. 
Også her må vi trekke inn 3D-funksjonen, for med 3D-briller på hodet blir nemlig bildet mørkere, og da trenger rett og slett TV-en mer futt i lysstyrken for å gi et bra bilde. 
Dette er altså på plass. 

Siden dette er en 3D-TV har den selvsagt 200Hz bildebehandling fordi det er nødvendig for å unngå flimring med de aktive lukkerbrillene. 
Dette har imidlertid også fordeler på vanlige TV-sendinger: 
Bildet oppleves som knivskarpt - selv ved raske bevegelser, og prosessoren i TV-en har også blitt såpass rask at de aller fleste barnesykdommene som første generasjons TV-ene med 200Hz slet med - nå er borte. 
(F.eks. er det nå mindre hakking i bildet og ikke minst har det blitt mindre sløreffekter rundt enkelte detaljer i bildet). 

Eksempler på Samsungs bildemenyer får du her: 

På et punkt har imidlertid Samsung fortsatt et klart forbedringspotensiale. 
Sammenlignet med Panasonic G20 og VT20 (test kommer) er det nemlig betydelig mer gjenskinn fra panelet. 
Det vil ikke si at den er like ille som X20, eller de fleste andre rimelige TV-ene på markedet, men vi skulle altså ønske at skjermen hadde vært litt mattere. 

3D i praksis - slik fungerer det 

Til testen fikk vi også levert Samsungs Blu-ray spiller med 3D-funksjon kalt BD-C6900. 
Vi lånte også en startpakke med to 3D-briller og den animerte 3D-filmen Monsters VS Aliens fra Siba. 
De aktive 3D-brillene krever hvert sitt batteri for å fungere, og slås ganske enkelt på ved å trykke på en bryter øverst til høyre på brillen. 
Oppgitt levetid på batteriene er forøvrig 50-timer, så her kan det være greit å ha et lager med batterier... 

Via Blu-ray spilleren: 
Den store fordelen med 3D er at du får en kraftig rom og dybdefølelse i bildet, og det er ikke til å legge skjul på at vi ble imponert: 
Følelsen av å bli sugd inn i filmen må rett og slett oppleves. 
I enkelte scener er det riktignok en tendens til at objektene i filmene får et ekstra omriss, men dette er så sjelden at vi ikke orket å irritere oss over det. 

Bilder av 3D i praksis får du her: 

Men, for det er alltid et men: 
Det største minuset er selvsagt at du må venne deg til å bruke 3D-brillene. 
Dette vil nok gå greit for de fleste. 
Er du derimot vant til å synke sammen i kjærestens armkrok når du ser på film vil du få deg en overraskelse for da forsvinner nemlig bildet. 
Det samme ser vi hvis du setter deg langt til siden for TV-en; da beholdes riktignok 3D-effekten, men bildet strekkes. 

Med andre ord: 
3D-effekt på denne TV-en forutsetter at du sitter foran TV-en, med hodet i riktig vinkel. 
Du er herved advart... 

Et annet poeng er størrelsen på TV-en. 
Personlig tror jeg nok 46-tommer er et minimum for å få dra nytte av 3D-funksjonen. 
I praksis vil du oppleve at du helst vil sitte så nærme TV-en som mulig for å få størst utbytte av effektene. 

3D på TV-sendinger, filmer og spill 
Ved å trykke på fjernkontrollens 3D-knapp kan du også få Samsung TV-en til å gi alle videokilder en 3D-effekt. 
Det er altså TV-ens prosessor som analyserer bildet og justerer deretter. 

Og joda; du får definitivt en ekstra dybdeeffekt også her. 
Men siden TV-en hele tiden justerer signalet er det alltid noe i bildet, f.eks. bildeteksten, som ikke henger helt med. 
Dette gjorde faktisk at jeg for første gang opplevde litt tilvenningsproblemet, spesielt det første minuttet med funksjonen aktivert. 
Etter denne perioden falt ting mer på plass, og spesielt under sportssendinger synes vi funksjonen er ganske så imponerende. 

Det er imidlertid et område hvor 3D-funksjonen virkelig kommer til sin rett, og det er på konsollspill. 
Med Call of Duty plassert i vår Xbox 360 var det nemlig duket for en ny opplevelse. 
Også her var det svært uvant til å begynne med, og spesielt finsikting krevde litt ekstra tilvenning. 
Her er det likevel bare å konstatere at spillopplevelsen fikk en ny dimensjon. 

Med andre ord: 
3D-funksjonen er ikke i nærheten av å fungere like godt som når du ser på ekte 3D, og ved vanlige TV-sendinger hadde vi ikke brukt den. 
Likevel: 
Ved sportssendinger, filmer og ikke minst til konsollspilling er det definitivt verdt et forsøk. 

Konklusjon 

Dette er rett og slett en imponerende TV. 
Den er pen å se på, har flust av finesser og leverer jevnt over et svært godt bilde. 

Men alt har sin pris, og 46-tommeren koster i skrivende stund rundt 22.000 kroner. 
Skal du ha fullt utbytte av 3D-funksjonen må du i tillegg investere i en 3D-klar Blu-ray spiller og briller til hele familien, og dette er med på å plassere Samsungen i en svært hard klasse. 

Rent bildemessig holder vi fortsatt en knapp på vår referanse-TV fra Philips. 
Den er imidlertid ikke like pen og mangler også 3D-funksjonen alle prater om akkurat nå. 

Vi gir uansett Samsung en solid femmer i denne runden, for så bra er den faktisk. 
Nøyaktig hvor bra den gjør seg sammenlignet med 3D-konkurrentene må vi imidlertid komme tilbake til når vi har sett på dem. 
Først ut er Panasonics 3D-TV VT20, følg med altså:-) 
