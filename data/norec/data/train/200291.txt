Canon Pixma MP810
Forgjengeren var den beste multifunksjonsskriveren vi har testet noen sinne, så forventningene til MP810 var store. 
Hva kan Canon slå i bordet med denne gang? 
Vi har testet. 

Markedet for multifunkssjonsskrivere er fortsatt i vekst, på bekostning av rene blekkskrivere og skannere. 
Det er ikke det spor merkelig, kvaliteten på disse produktene har blitt betydelig bedre de siste par årene, de er blitt nettere, og koster ikke lenger skjorta. 

LES OGSÅ: 

De enkleste og billigste multifunksjonsskriverne får du nå for under 600 kroner flere steder. 

Men som alltid finnes det produkter for deg som forventer seg det lille ekstra hva funksjoner, hastighet og kvalitet angår. 
Men selv disse produktene koster ikke mer enn hva du måtte betale for en grei fotoblekkskriver for bare få år siden. 
En av de mest interessante, som fortsatt er å finne på markedet, er MP800 fra Canon, som vi testet i vår. 
Da var prisen over 3.000 kroner, i det siste har vi sett den til under 2.000 kroner i de billigste nettbutikkene. 
Til den prisen må den kunne omtales som et røverkjøp. 

Nå er etterfølgeren MP810 allerede i butikkene, prisen ligger på rundt 2.600 kroner avhengig av utsalgssted, og på utsiden er det snakk om dramatiske endringer siden sist. 

Designen er nå i tråd med "boksene" som vi kjenner fra spesialskriverne i PIXMA-serien. 
De er plasseringsvennlige med sine rette linjer, den flate toppen og mulighet for frontmating av papir gjør dem kjekke å plassere i en bokhylle. 

Skal du plassere MP810 i en bokhylle må den imidlertid være dyp (og solid), dette er nemlig en svær boks som er hele 42 cm dyp - og den veier hele 12 kg. 

Funksjonsmessig har den stort sett de samme tingene å by på som forgjengerene: 

Skanner, kopimaskin og skriver Skanner positiver og negativer (4 stk dias + en og en stripe negativer) Automatisk tosidig utskrift Kan skanne flere fotos samtidig, og skille dem i fotoprogrammet Kan skrive direkte på CD/DVD-plater 3" skjerm for bildevisning Minnekortleser for alle aktuelle korttyper Direkteutskrift fra kamera Infrarød port Bluetooth-støtte ved hjelp av adapter (ekstrautstyr) 

Se flere tekniske data 

Det er imidlertid mange ting som er forbedret. 
Skjermen er for eksempel blitt langt skarpere og har mye bedre innsyn fra sidene, menysystemet er blitt fullstendig redesignet, og styres nå ved hjelp av et hjul ("easy-scroll wheel"). 
Du dreier på hjulet til ønsket menyvalg, og trykker på OK-knappen for å aktivere funksjonen. 

I tillegg har MP810 fått intuitive knapper for å gå tilbake et nivå og "Home"; tilbake til hovedmenyen. 
En egen "Navi"-knapp gir tilgang til innebygd brukerguide. 
Denne er svært oppgaveorientert. 
Skal du for eksempel skrive ut på begge sider av arket, får du vite hvordan du går fram, trinn for trinn og rett på sak. 
Det liker vi. 

En av innvendingene våre mot forgjengeren (og MP500) var at kortleseren var plassert på et sted som var vanskelig tilgjengelig. 
Nå er tilgangen langt enklere, kortleserne sitter nå bak en luke like over til høyre for arkmottakeren. 
Den støtter alle aktuelle formater - enten direkte eller ved hjelp av adapter. 
Bruk av kortleser er imidlertid fortsatt forbundet med et par utfordringer. 

Skal du skrive ut bilder direkte MÅ skrivebeskyttet modus være aktivert i kontrollpanelet på skriveren. 
Henter du bildene inn på PCen, vil du da ikke ha mulighet til å slette filene på kortet. 
Å aktivere/deaktivere skrivebeskyttelsen er fortsatt en funksjon som ligger dypt i menysystemet. 
Vi setter et lite spørsmålstegn ved dette, spesielt siden alle konkurrentene vi har testet har full lese/skrivetilgang uansett operasjon. 

Muligheten for to arkmatere er selvsagt helt topp, du kan for eksempel ha fotoark i kassetten i front, og vanlige ark i materen som står i bakkant. 
Du svitsjer mater ved å trykke på en knapp på selve skriveren, men dette kan også gjøres fra styreprogrammet på PCen. 

Kvalitetsvurderinger 

Skriveren har fem separate blekkpatroner - CMYK + pigmentert sort blekk som gir dypere sortnivå og dermed større kontraster. 
Oppløsningen er 9600 x 2400 piksler, og med en dråpestørrelse på 1 pikoliter vet vi av erfaring av Canon ikke har problemer med kornete utskrifter og gjengivelse av vanskelige overganger og detaljer i utskriftene. 
Det er også tilfellet denne gangen. 
Totalinntrykket er at kvaliteten på utskriftene er ypperlige, enten det er snakk om ren tekst på vanlig kopipapir, enkel grafikk eller avanserte fotoutskrifter. 

Vi er kanskje mest imponert over gjengivelse av hud- og andre kompliserte farger. 
I motsetning til konkurrentene har Canon-skriverne nå ikke behov for ekstra blekk (typisk lys cyan og lys magenta) for å gjengi alle farger og toner på en tilfredsstillende måte. 
Dette gjelder ikke bare PIXMA MP810, men også spesialskriverne IP4300 og IP5300. 

Også kopikvaliteten er helt i toppen, og det var vanskelig å skille originalen fra kopien på flere av våre testbilder. 
Spesielt imponerende er evnen til å fange opp detaljer i spesielt lyse og mørke partier, samt å reprodusere fargene i tråd med originalen. 
Her ser vi ofte større problemer, spesielt på litt rimeligere modeller. 

Hastighet i toppen 

Også hastighetsmessig havner MP810 helt i toppen. 
Utskrift av et kantløst fotografi i 10x15 cm størrelse skal gå på rundt 21 sekunder. 
Våre egne målinger viser at hastighetsforbedringene i forhold til MP800 ikke er særlig store, om de er til stede i det hele tatt, med unntak av innskanning til PC - som er vesentlig raskere på MP810. 
Dette kan imidlertid være relatert til at vi har byttet til en raskere test-PC siden sist: 

På et punkt har Canon fortsatt et forbedringspotensiale når det gjelder hastighet; tiden fra du trykker på utskriftsknappen for første gang, til utskriften starter. 
Forklaringen på at responstiden kan være noe lang, ligger i følge Canon selv at dyser må renses før utskrift når det har gått et visst antall timer siden sist du skrev ut. 
Sannheten er uansett at de raskeste HP-skriverne ikke har denne "bremsen", og skriver du for eksempel bare ut et bilde om dagen vil ikke Canons høyhastighet komme til sin rett. 

I tillegg må vi trekke fram at Canon leverer en av de beste programpakkene i denne klassen, med en rekke programmer til alt fra skriftgjenkjenning til CD-print og bildeorganisering. 
Men i motsetning til flere andre aktører må du ikke installere annet enn driverne (det er gjort på et øyeblikk), dersom du ønsker å bruke andre programløsninger. 

Konklusjon 

Vi er nå i gang med høstens testrunde av multifunksjonsskrivere, og hva var mer naturlig enn å ta oppfølgeren til bestemann fra vårsesongen først. 
Det er hevet over en hver tvil at dette er en skriver med kvalitet i alle ledd. 
Svært god og rask skanner, støysvak, rask på utskrift og utskriftskvaliteten er helt i toppen på alle typer utskrifter. 

Ulempen for enkelte blir sannsynligvis at den, til tross for ny og smartere design, tar stor plass. 
Den er ikke bare å sette i en hylle, med mindre den både er dyp og solid. 
Når det gjelder de andre innvendingene vi har presentert over, som litt forsinkelse i oppstarten og unødvendig lese/skrivebegrensninger på minnekort, er det ikke nok til å frarøve "anbefalt produkt"-stempelet til MP810. 

Vi kommer til å teste 6-7 produkter før vi kårer vinnerne denne høsten. 

På testbenken akkurat nå: 
Lexmark X5470 
