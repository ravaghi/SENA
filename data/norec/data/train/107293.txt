Elias Akselsen:«O, Jesus du som fyller alt i alle» 

Via Music 

Det sier seg selv: 
Når Elias Akselsen synger Aage Samuelsen, må det bli hardcore vekkelsesmusikk, og enten du liker det eller ikke, vil den gjøre noe med deg. 

Her møtes to pinsevenner som begge har opplevd rikelige doser mørke i sine liv, med Jesu rensende blod og det evige liv som eneste faste holdepunkt i livet. 
Som alltid synger Akselsen med en musikalsk urkraft, helt annerledes en alt annet. 

Stian Carstensen og øvrige musikere har gitt låtene en kledelig ramme inspirert av nordamerikansk roots-musikk, med solide doser cajun og apalachisk tradisjon. 

«Det er vekkelsesluft over landet» oser av Louisianas sumplandskap, swingeren «Alt er nytt (jeg har drukket av de sprukne brønner)» vil få gulvflisene til å fyke veggimellom i ethvert danselokale. 

Paal Flaata gir ekstra blåtoner på «Aldri glemmer jeg den dag», der Aage brukte en melodi av Hank Williams. 
Aage skrev 300 sanger og lå på VG-lista med flere plater samtidig. 
Elias Akselsen er en perfekt fortolker. 
Elsk det eller hat det, det finnes neppe noen mellomvei. 
