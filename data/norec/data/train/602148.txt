Humoristisk julekonsert
Herborg Kråkevik sin julekonsert bød på mer enn bare musikk. 
Sammen med Arne Hjeltnes fikk hun latter til å fylle konsertsalen i Kilden, fredag kveld. 

KRISTIANSAND: 
I fjor gav Kråkevik ut juleplata ”Jul i stova”, som ble godt mottatt av både kritikere og publikum. 
Hun holder derfor tre eksklusive julekonserter i år, og en av dem valgte hun å gjøre i Kristiansand. 
Grunnlaget for julekonserten er å inkludere alle, og derfor inviterer Kråkevik til det hun selv omtaler som et juleselskap, hvor både musikk og humor står i fokus. 

Scenen er gjort om til en stue, pyntet til jul. 
Levende lys, et bord med en gammel skrivebordlampe, konfekteske, julestjerne i taket og en gammel lenestol er satt fram – de har til og med satt opp et juletre. 
Med seg som akkompagnement har hun strykekvintetten Trondheimsolistene og Helge Lilletvedt på flygel. 
Foruten musikere har hun også med tv-personligheten Arne Hjeltnes som hedersgjest, og med humoristiske tekster hjelper han Herborg å knytte dette selskapet sammen. 

Sangeren og skuespilleren fra Jondal i Hardanger fremfører selvfølgelig alle sangene på dialekt. 
Dette viste seg forfriskende nok å bli en av de få julekonsertene hvor alle låtene fremføres på norsk. 
Og selv om stemmen til Kråkevik ikke er av de sterkeste, er den fin og trygg. 
Det blir derfor en behagelig og jordnær stemning i salen når hun synger. 

Mellom låtene forteller Kråkevik og Hjeltnes humoristiske episoder fra julefeiring med den moderne familien og førjuls-stria, om julekort-skriving, vond konfekt og nissen. 
Hjeltnes bidrar også med flere dikt, hvorav et vittig selvskrent dikt "Like bak kom Oddvar Brå", oppfordrer oss på alternativt vis om å aldri gi opp. 
Han lirer til og med av seg noen sangstrofer, selv om ikke sangstemmen er noe å skryte av. 
Kråkevik fremfører også noen fantastiske parodier, og publikum ler høyt når det blir lest opp ”julekort” fra blant annet Karl Ove Knausgård, Arne Brimi, Thorbjørn Jagland og Kari Bremnes. 
Hun gjør også en god parodi av situasjonen der en stressa Erna Solberg skal skrive årets nyttårstale. 

Som alltid var det allsang på julekonserten, men denne gangen fikk vi til og med utlevert et sanghefte. 
Derfor kan publikum lett synge med på den velkjente julesangen "Du grønne, glitrande tre", mens strykekvintetten og flygelet skaper et delikat lydbilde der de leder oss gjennom melodien. 
Repertoaret denne kvelden var nokså variert med både kjente og mindre kjente låter. 
Lilletvedt står for arrangementet, og både han og Trondheimsolistene imponerer med vakre og spennende harmonier i låter som blant annet "Jeg snører min sekk", "Det lyser i stille grender" og salmen "Kling no, klokka". 

Det var god stemning under hele julekonserten, og latteren satt løst blant de fremmøtte. 
Med dette klarte Herborg Kråkevik å arrangere et godt og koselig juleselskap for et fornøyd publikum. 
