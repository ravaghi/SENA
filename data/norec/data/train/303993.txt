Et rørende erotisk drama fra pensjonsalderen
Tyske «Den niende himmel». 

FILM: 
Hva gjør man når man er gift med en mann som man for så vidt elsker, men som noen ganger forveksler askebegeret og saltstengbollen, og blir mer døsig enn direkte vellystig av ett glass Riesling? 

Hva hvis man så en dag møter en Arne Næss sr.-lignende 76-åring som minner deg på at det er mer til alderdommen enn korøvinger og togturer, for eksempel nakenbad i berlinske skogstjern og orgasmer? 

Dette er spørsmål man ikke reflekterer over hver gang man er på kino, men får anledning til i og med «Den niende himmel», et erotisk tysk moraldrama om forholdet mellom den pensjonerte, noenogsekstiårige syersken Inge (spilt av Ursula Werner) og hennes eldre elsker Karl (Horst Westphal) — og ikke minst hva forholdet gjør med Werner, hennes ektemann gjennom 30 år. 

«Vi er oppdratt med en kultur som viser unge mennesker i reklame og magasinforsider og tror at man må være rynkefri og ha sixpack for å være perfekte. 
Og at det kun er perfekte mennesker som skal ha lov til å elske», beklaget regissør Andreas Dresen (45) i et intervju i Dagsavisen tidligere i år. 

Det er ikke sikkert det er en helt presis analyse — denne uka har Se & 
Hør det svenske kongeparet i bikini på coveret — men det er ikke tvil om at Dresen og hans ensemble har lykkes i å framstille eldre mennesker med en verdighet og livstørst man vanligvis mest finner i filmer av Bent Hamer. 

Om man så kommer til å oppleve de tallrike samleiescenene som trassig nærgående, forbløffende vakre eller noe nær lutrende — mitt tips er at det kanskje vil variere. 
