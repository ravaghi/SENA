Interessant og morsomt om produktplassering i film
Regi: 
Morgan Spurlock 

Manus: Morgan Spurlock, Jeremy Chilnick 

Sensur: 
Tillatt for alle 

I sitt siste verk begår dokumentarfilmskaperen Morgan Spurlock (blant annet «Super Size Me», «30 days», «Where in the World is Osama bin Laden?») et høyst uvanlig stunt: 
Han vil lage en dokumentar om å fabrikkere og annonsere et produkt, for deretter å plassere produktet i en kommersiell film. 
Temaet er faktisk at gjennom hans film blir produktplassering og reklame temaet i hans egen film. 
Det er høyst uvanlig, det er overrumplende originalt, det er komisk og det er på alle vis kynisk. 

Mange firma nekter. 
Avslagene de gir Morgan Spurlock er variasjoner over at «Dette passer ikke inn våre målsettinger/vår profil/vårt omdømme/vår image». 
Ingen sier direkte at dette kan være skadelig for vårt firma, heller ikke ber noen ham om å dra til et meget varmt sted, ingen sier heller at de synes det er en komplett idiotisk idé. 

Men, vel: 
Han oppnår å få femten firma til å plassere sine produkter i hans kommende film, en film der temaet altså er om å plassere produkter i en film. 
Og slik produktplassering er selvfølgelig for å spre viten om og forankre folks bevissthet omkring deres produkt. 
For, like selvfølgelig, å tjene penger på produktet sitt. 
Like før premieren er Morgan Spurlock med i et kjent tv–program for å promotere filmen. 
Der blir han kalt for noe i retning av «Verdens største reklamehore». 
Dette inngår som en egen sekvens i filmen. 

Det er en nesten bisarr film. 
Den søker å utforske «bakom»–verdenen av reklame og produktplassering, den viser i glimt og gløtt hvordan det skjer. 
Hvordan mennesker i denne verdenen tenker og handler. 
Ideer analyseres, de gis egne navn, både som substantiv og verb. 
Ideene settes inn i sammenhenger, hvor deres psykologiske effekt utprøves: 
Hvordan få folk til å reagere, hvordan få dem til å huske, hvordan skape lyster og behov i dem de ikke visste de hadde. 
Alt er, til syvende og sist, om illusjoner og salg av illusjoner. 

Men: 
Samtidig som filmen avdekker en verden, dens strukturer, dens dynamikk, hvordan den tenker, er filmen sin egen analytiker, sin egen dommer, iblant sin egen bøddel. 
For Morgan Spurlock spør: 
Hvor langt er jeg villig til å selge meg selv eller la «De andre» kontrollere meg? 

En morsom og interessant film, der det kanskje svever følgende konklusjon: 
Den eneste sannhet i en reklame, er den reklamen som sier at dette er løgn. 
