TV-anmeldelse av «HJEM»:Haltende bygdeoriginaler 

NRK har fått med seg at norske TV-tittere elsker det landlige, flott natur og bygdeoriginaler. 
Og dét har de lykkes å fylle «Hjem» med. 
Men så skorter det på mye annet. 

Historien utspiller seg i Vestfossen og følger tobarnsmoren Annika (Jannike Kruse), bondejenta Oda (Heidi Ruud Ellingsen) og landslagsskiløper Trine (Kaia Varjord). 

Når den lokale countryhelten og damefuten Leif Åge faller sammen på scenen og blir innlagt med hjertesvikt, forteller han datteren Annika at han er far til Oda og Trine også, og at hans siste ønske er at de tre samles i begravelsen. 

En stresset og skuffet Annika gjør et forsøk på å informere halvsøsknene, og så er selvfølgelig forviklingene i gang. 

Dramaserien bærer preg av mange kokker, og har også svært mange manusforfattere under manusredaktør Margrete Kåset, som også var manusredaktør på «Himmelblå». 
Flere av dem har bakgrunn fra barneprogrammer og filmer, som «Barnas Supershow» og «Knerten». 

De ferdige epsiodene fremstår som mange fikse ideer en ikke har fått til å henge sammen. 
En del av scenene fungerer fint som sekvenser eller sketsjer, men snubler kraftig i overgangen til neste. 
Det er ikke klippingen eller skuespillet som svikter, men historiens troverdighet. 

Jeg tror på rollefigurene Trine og hennes intenst kontrollerende managermor, selv om de er kraftig karikerte, og kan godt kjøpe alle klisjeene om country-groupies og innpåslitne journalister. 
Men helheten setter seg i halsen. 

Serien veksler lite elegant mellom pompøst drama og situasjonskomikk. 
Du rekker akkurat å bli engasjert før en klein-konstruert scene bryter illusjonen. 

Det er glimtene av «den norske folkesjela», eller i hvert fall forestillingen om den, redder serien til en viss grad. 

«Hjem» har gode elementer, som forhåpentligvis får bedre gli videre i serien. 

Anmeldelsen er basert på de to første episodene. 
INGVILL DYBFEST DAHL 
