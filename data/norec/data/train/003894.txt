Alvin og gjengen 3
Nesten synonymt med barnemishandling. 

Jeg har ikke sett de to første Alvin og gjengen-filmene. 
Det skal jeg fortsette med. 

Treern er nemlig en grøssende dårlig barnefilm, som satser på dum, teit og manisk humor fremfor å fortelle en god historie. 
Jeg tok meg i å ønske at filmen skulle fremskaffe en jordfreser som kunne mose over de irriterende digitale ekornene, gjerne fulgt av en saftig blodsprut. 
Da kunne jeg kanskje anbefalt filmen til et knippe syke sjeler. 
Men slik den er nå, bør den ikke sees av noen. 

Cruisetull 

Den lille historien som finnes, starter med at Dave tar med seg Alvin og gjengen på et cruiseskip. 
Alvin og hans entourage tuller rundt på skipet, helt til de roter seg over bord og går i land på en øde øy. 
Der tuller de rundt, helt til de blir reddet. 
That’s it. 

Det er trist å være vitne til at karrierene til både Jason Lee og David Cross går i dass. 

Jeg tror filmen forsøker å ha et moralsk budskap om å ta ansvar, men gjør det så halvhjertet at ingen i målgruppa vil registrere det. 

Et trist syn 

Alvin og gjengen er digitale skapninger som beveger seg i den virkelige verden. 
De har altså virkelige mennesker rundt seg. 
Og det er trist å være vitne til at karrierene til både Jason Lee og David Cross går i dass. 
Hvorfor ellers er de med i Alvin og gjengen 1, 2 og, ikke minst, 3? 
Lee som var så morsom i My Name Is Earl. 
Cross som var så hysterisk i Arrested Development. 

Cross' mest ubehagelige opplevelse 

Hva gjør de når de står opp om morran, ser seg i speilet og tenker ”Jeg blir utspilt av digitale ekorn”? 
Legger de seg tilbake under dyna og gråter? 
På premieredagen uttalte David Cross at innspillingen av denne filmen var den ubehageligste opplevelsen han har hatt. 
Det sier noe. 

Hvorfor må dette makkverket vises på kino? 

Det er ingen formildende omstendigheter ved Alvin og gjengen 3. 
De syngende ekorna bastardiserer allerede tvilsomme hits, snakker i et toneleie som sprenger ørene mine, er slapt animert og brukes i en historie skrevet av amøber. 
Hvorfor må dette makkverket vises på kino? 

Å ta med ungene på dette, er nesten synonymt med barnemishandling. 

Skal du ta med ungene dine på Arrietas hemmelige verden i stedet, kanskje? 
Eller gir du Alvin en sjanse? 
Kommentarfeltet er ditt! 
