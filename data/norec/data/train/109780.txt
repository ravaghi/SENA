Test av Volvo V40:Sikker svenske 

Med et sprekt ytre og nye innovative sikkerhetssystemer er Volvo V40 en nykommer som det absolutt er verdt å vurdere. 

En egen airbag for fotgjengere der den myke puten rulles opp for å ta imot en påkjørt fotgjenger før vedkommende treffer frontruten er blant nyhetene. 

Den allerede meget sikre svensken (som nå lages i Belgia og eies av kineserne) fikk med dette systemet den høyeste poengscoren i en krasjtest som det europeiske testinstituttet EuroNCAP har gitt noen bil. 

De «fire store» i test 

VG og NAF har kjørt en stor test av fire biler i det øvre segmentet av kompaktklassen. 

Bilene er den lekre og splitter nye Mercedes A-klasse, den svenske supernyheten Volvo V40 mot den knappe et år gamle kjøremaskinen BMW 1-serie. 
I tillegg har vi tatt med nye Audi A3. 

Denne kommer foreløpig bare med tre dører, men en litt større og femdørs variant av samme modell er klar for Norge i mars måned neste år. 

- Her er det vel så mye smak, stil og vektlegging av egenskaper som avgjør valgene. 
Alle fire er knallgode kjøp i en stadig tøffere klasse, sier teknisk konsulent og medlem av NAFs testteam, Audun Bergerud. 

Innvendig er det lett å kjenne seg igjen for de som har kjørt en Volvo de siste årene. 
Hele midtkonsollen er mye av den samme. 
Instrumentpanelet er ikke lenger analogt. 
Her sees alt nå på en skjerm med turteller, speedometer og det hele. 
Du kan også skifte farge og form på dette, og kan også få tips til mer økonomisk kjøring. 

På papiret er Volvo V40 sitt forbruk helt nede på 94 gram/kilometer eller et forbruk på 0,36 l/mil. 
Dette er imidlertid bare tilfelle for de aller laveste utstyrsnivåene. 

Ønsker du en normalt godt utstyrt bil er forbruket på det samme som både BMW 116d og Mercedes A-klasse leverer på sine gjerrigste dieselvarianter; 0,38 liter/mil. 

I praksis kjørte VG og NAF denne på blandet kjøring på rundt 0,54 l/mil, altså noe mer. 
Samtidig er dette tilfelle med de to andre også. 

Akkurat som med disse to forannevnte bilene stjeler design mye sikt bakover og til siden. 
Her er de tre omtrent like dårlige. 

Du setter deg imidlertid litt mer rett inn i de gode standardforsetene i Volvoen. 
I Mercedes og BMW senker du deg mer ned i bilen. 

Å komme seg inn i baksetet er imidlertid en akrobatisk øvelse for voksne mennesker. 
Plassen der bak er også trang og høyden under taket, spesielt ut mot sidevinduene. 
Volvo V40 er også en bil som kan bli i laveste laget under taket. 

Skal du i tillegg koste på deg et panoramatak til 10.000 kroner blir den enda noen millimeter lavere. 

Holder seg i pris 

Autolease anslår at modellen holder seg bedre i pris enn gjennomsnittet i klassen. 
Med riktig utstyrsnivå vil markedsverdien være rundt 66 prosent av nybilprisen for dieselbilen og rundt 64 prosent for bensinbilen etter kjørte 45.000 kilometer eller tre års eiertid. 

De anbefaler at du som et minimum velger utstyrsvarianten Momentum (koster med den testede motoren 286.800 kroner) samt xenon og Plusspakke med VOC for lavest mulig verdifall. 
Automat på den rimeligste dieselvarianten blir først tilgjengelig i mars neste år. 

HER ER VÅRE VUDRERINGER: 

Førermiljø: 
Gode seter, forseggjort førermiljø, litt mange og små knapper i senterkonsollen, de minst brukervennlige systemene for styring av både navigasjon og instrumentpanelet i testen. 
Dårligst på sikt både forover til siden og bakover. 

Kjøreegenskaper: 
Bra men ikke bra nok i dette selskapet. 
Upresise girskift, litt slapp motor sammenlignet med de andre konkurrentene men holder allikevel i massevis til vanlig kjøring. 

Plass: 
Vanskelig inngang til baksetene. 
Trangt i både bredde og høyde bak. 
Høy lasteterskel bak. 

Miljø: 
Selv om det oppgitte dieselforbruket på 0,36 l/mil bare er tilgjengelig på den laveste utstyrsmodellen er V40 like bra som sine argeste konkurrenter på dette punktet. 

Sikkerhet: 
Best i verden i sin klasse, ifølge EuroNCAPs kollisjonstester og vurdering av sikkerhetsutstyr. 
Setter en ny standard for sikkerhet. 

Å eie: 
Taper seg lite i verdi med diesel men har langt høyere årlige vedlikeholdskostnader de første tre årene (5200 kroner) enn de beste i klassen ifølge Autolease. 
Volvo har de minst fornøyde kundene i denne testen ifølge NAFs ferske AutoIndex. 

Pris: 
Selv om fraprisen ser lavere ut er ikke Volvo V40 med det anbefalte utstyrsnivået noe rimeligere enn konkurrentene. 

Design: 
Ekstremt forseggjort, innvendig og utvendig. 
Stilfull, skiller seg helt fra den andre tre med en spissere front, der de andre er mer kompakte. 

(Hovedterningen er ikke et gjennomsnitt av delterningene. 
Vi har vektlagt bilenes totalinntrykk. 
VGs biltester bygger på vurderinger av bilene gjennom praktisk samt vurderinger av spesifikasjoner, priser og utstyr). 
