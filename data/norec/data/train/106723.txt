Phoenix::«It's Never Been Like That» 

(Virgin/EMI) 

Alltid merkelig når et fordums hipt europeisk band ender opp som «norgesvenner», men i franske Phoenix' tilfelle er det virkelig vi som har rett og de andre feil. 
Bandets tredje plate kan meget vel være deres beste til nå - jevnere enn debuten «United», og et løft fra den noe overvurderte og overproduserte «Alphabetical». 

Kvartetten er mer gitardrevet og melodisk utadvendt denne gangen. 
Innspilt på kort tid til dem å være, og slik låter platen også - spontan, frisk, løs i snippen. 
Thomas Mars er dessuten en sjarmerende vokalist, som bidrar til at Phoenix kun høres ut som seg selv. 

De forsyner seg fortsatt raust av åttitalls FM-rock, noe som ikke lenger føles vågalt i 2006, men de behersker stilarten utmerket. 
Phoenix rocker snilt, men de rocker godt. 

LAST NED: 
«Sometimes In The Fall», «Second To None», «Rally», «Napoleon Says», «Consolation Prizes», «Courtesy Laughs» 
