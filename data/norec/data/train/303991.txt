Punkens adelsmenn
Bad Religion slentrer videre med rak rygg. 

||| 
ALBUM: 
Det er noen som fikser dette med å eldes med stil bedre enn andre. 
Bad Religion er et slikt band. 

Selv om det er lenge siden de var toneangivende, har 80-tallets store punkhelter fortsatt med å gi ut adekvate album. 

«New Maps of Hell» (2007) var et slikt album, og selv om «The Dissent of Man» er mykere og mer tilbakelent i fremtoningen, er det en verdighet her som gjør at Bad Religion uproblematisk kan vandre rundt med rak rygg. 

«Meeting of the Minds» tar opp tråden fra «Heroes and Martyrs» fra forrige skive og viser Bad Religion fra en mer moderne side, «Cyanide» smaker på klassisk rock, mens den lune avslutningslåten «I Won't Say Anything» slentrer elegant inn i popsfæren. 

«The Dissent of Man» er på ingen måte en plate du må ha, men som en forlengelse av en fin karriere, er den et svært tilskudd til katalogen. 
