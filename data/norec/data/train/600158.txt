Vilje og håp
Regi: 
Peter Weir 

Manus: 
Peter Weir, Keith R. Clarke etter en bok av Slawoir Rawicz 

Musikk: 
Burkhard von Dallwitz 

Skuespillere: 
Jim Sturgess, Ed Harris, Mark Strong, Saoirse Ronan, Colin Farrell, Gustaf Skarsgård 

Sensur: 
11 år 

SE TRAILER ØVERST I SAKEN! 

Peter Weirs (bl.a. ”Master and Commander”, “Dagen er din”, “Vitne til mord”) film ”The Way Back” er inspirert av Slavomir Rawiczs bok ”The Long Walk”. 
Filmen binder sammen flere sanne historier ved å skildre flukten til sju fanger fra en sovjetisk fangeleir i Sibir i 1941. 
De flyktet gjennom Sibirs isnende tundra, over store strekk av de mongolske slettene, gjennom Gobi-ørkenen, over fjellene i Himalaya, til tre av dem nådde India. 

Det var en brokete gjeng som rømte: 
Noen var polakker som var falsk anklaget for fiendeskap mot Staten eller Partiet. 
Én var en sovjetisk forbryter. 
Én var amerikaner, hvis far var finsk, han hadde frivillig søkt arbeid i Sovjet og fått en falsk anklage. 

Filmen viser både storslått og brutal natur med en form for malerisk strenghet. 
Men det er overhodet ikke det som er det essensielle. 
Det essensielle er å tegne menneskers utholdenhet, vilje og håp. 
Eller kanskje rettere: 
Vilje til håp. 
Og filmen gjør dét, men på en utvendig måte. 

Det hele er bredt og stort lagt opp. 
Men denne flukthistorien løfter seg aldri til en storfilm, den mangler klart et par dimensjoner til det. 
Det blir en fengslende flukt – og overlevelsesfilm, men et virkelig menneskelig drama blir det kun i beskjeden grad. 

Men kanskje er dét meningen, at dette dramaet om flukt, strabaser og overlevelse skal sees utenfra og tidvis ovenfra, En skal oppleve det som en bevegelse, som figurer som beveger seg i et landskap, mer enn at en går inn i den enkeltes karakterer. 
Og slikt sett er filmen virkningsfull, absolutt. 

En stab med internasjonale skuespillere bekler rollene: 
Briter, irer, polakker, russere, en svenske, Gustaf Skarsgård, som norske tv-seere kjenner fra den svenske krimmen ”Bibliotekstyven”. 
De tolker sine roller dyktig, som tydelige typer. 

Tross en viss reservasjon fra undertegnede, har filmen så mange kvaliteter at en gir den terningkast fem. 

SE TRAILER ØVERST I SAKEN! 
