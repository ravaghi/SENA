Vellykket partnerskap
Jim White skrev seg inn i musikkhistorien i 1997 med debutalbumet "The mysterious tale of how I shouted Wrong-eyed Jesus". 

Før det hadde han prøvd seg som komiker, modell, bokser, prest, surfer og drosjesjåfør. 
Hans vindskeive miks av country, folk, gospel og rock traff blink, og han fulgte opp med nye plater og dokumentaren "Searching for the Wrong-eyed Jesus". 

The Packway Handle Band fra Athens mente at White var den rette for å produsere neste plate. 
Han likte hva han hørte, tilbød dem noen av sine egne sanger og foreslo at de skulle gå sammen om hele prosjektet. 

White-blandingen broderes ut med spenstig bluegrass, og det fungerer utmerket. 
Ikke minst takket være vokalharmoniene. 
Og med "Gravity won't fail" har allerede en kandidat til årets countrylåt dukket opp. 

Beste spor: 
"Gravity won't fail", "Jim 316", "Not a song", "Sinner you better ready". 
