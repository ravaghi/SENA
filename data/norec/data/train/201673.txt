HL2:Episode One 

SPILLTEST: 
Verdens beste FPS-spill fortsetter. 
Episode One beviser at episodisk innhold har livets rett, når det er gjort såpass riktig. 

Maken til cliffhanger-avslutning. 
Bare Halo 2 kan måle seg med Half Life 2 når det gjelder å etterlate spillere måpende, og med ønske om en skikkelig konklusjon. 
Men mens vi må vente i sikkert halvannet år til på fortsettelsen av Master Chiefs eventyr, bruker Valve sitt Steam-plattform til å distribuere neste episode av Half Life 2 til hyggelig pris, men med relativt kort spillbarhet. 

LES OGSÅ: 

Episode One er altså ikke en oppfølger, men en slags utvidelsespakke. 
Den tar opp tråden rett etter at Half Life 2 sluttet. 
Det er ingen sjokk at Gordon Freeman og Alyx Vance overlevde den dramatiske eksplosjonen av tårnet som dominerte landskapet over City 17. 
Eller, dominerer for så vidt fremdeles, fordi vi går rett inn igjen, utstyrt kun med gravitasjonsvåpenet, og med Alyx på vår side til nesten enhver tid. 

Ikke lenger alene 

Episode One har altså en ganske annerledes spilldynamikk enn den originale Half Life 2. 
Alyx er med deg mesteparten av tiden du tilbringer med spillet, og hjelper deg både med gåtene (spillets første del er i hovedsak gåtebasert, der du benytter gravitasjonsvåpenet til å komme deg gjennom citadellets trange rom og ganger), og kampene. 
Hun er en dyktig skytter, og kommer ofte til genuin nytte. 
Flere ganger er det rom for interessant samarbeid, som da du blir bedt om å skinne lommelykta på fiendene, slik at Alyx kan ta dem ut, eller når hun beskytter deg med treffende sniper-ild. 

Valve har klart å plassere Alyx sammen med deg uten å gjøre hennes tilstedevarelse plagsom, noe som er så ofte tilfellet i andre spill. 
Hun klarer å ta vare på seg selv, er treffsikker, og er aldri i veien. 
Hun maser ikke og følger etter deg effektivt. 
Den ideelle AI-kompanjongen. 

Episode One tar ikke Half Life-universets historie nevneverdig videre. 
Plottet er egentlig nokså begrenset 
 det handler om å stoppe citadellet fra å eksplodere ytterligere, slik at de gjenværende innbyggerne av City 17 kan rømme til sikkerthet utenfor byen. 
Etter sekvensene inne i tårnet, kommer vi oss ut på gateplan og kjemper oss gjennom utbombede bygninger og gater. 
Episode One introduserer ikke noen nye omgivelser, og mesteparten av spillet foregår innenfor ganske kjente miljøer. 

Fullt fokus 

Det fokuseres derimot på eksepsjonell spillbarhet. 
Episode One tar alle de beste bitene av Half Life 2 og smelter dem sammen til en kort, men intens opplevelse. 
Spillet er rett og slett stappet med spektakulære og imponerende øyeblikk, herlig intense kamper som hadde passet elegant inn i en hvilken som helst blockbuster-film. 
De to bosskampene er uten tvil noe av det ypperste innen førstepersonssjangeren noensinne, og øyeblikkene mellom dem er ikke stort dårlilgere. 
Akkurat som den originale Half Life 2, klarer også utvidelsen å presentere et par riktig så dramatiske momenter, og får oss til å virkelig bry oss om karakterene som befolker denne lidende verdenen. 

Derfor er det desto vondere når det hele slutter etter tre-fire timer med nærmest perfekt førstepersonsunderholdning. 

I det minste er det en interessant opplevelse å gå gjennom spillet på nytt med kommentarsporet på, og høre utviklerne fortelle om designprosessen. 
Valve brukte denne funksjonen allerede i Lost Coast-minibrettet, og tidligere så vi også Riddick-utviklerne Starbreeze benytte seg av verktøyet. 
Vi håper flere følger etter, forutsatt at de har noe interessant å si. 

Enda penere 

Half Life 2 var i sin tid det vakreste førstepersonsspillet noensinne, takket være den fabelaktig fleksible Source-motoren. 
Dennes struktur gjør det mulig å enkelt legge til nye teknologier etter som grafikkortene utvikler seg, og Episode One bruker herlige HDR-lyseffekter, mer detaljert skyggelegging og andre belysningsmetoder for å gjøre City 17 enda mer realistisk, levende  og i enda større grad et trist og forlatt sted. 
Nok en gang er vi vitne til hvor lett Source håndterer overganger mellom drastisk forskjellige typer miljøer, og det er egentlig bare nok en grunn til å glede seg til ytterligere episoder i serien. 

Og det er fortsatt ingen som klarer ansiktsanimasjoner bedre. 

Så om du var i tvil før, håper vi at vi har fjernet det. 
Episode One er defintivit verdt å laste ned over Steam, eller kjøpe over disk. 
Til tross for den korte varigheten får du eksemplarisk Half Life-spillbarhet, faktisk noe av det beste i serien hittil. 
Og siden det ikke introduseres nevneverdig med nye elementer, velger vi å behandle spillet som en innledning til hele konseptet med episodisk innhold (vi velger å se bort fra den grusomme SiN-episoden fra noen uker tilbake), som bare kommer til å tilta i styrke fremover. 

Episode Two skal være tilgjengelig til høsten, og lover mer spennende spillbarhet. 
Vi kan ikke si annet enn at vi gleder oss enormt. 
