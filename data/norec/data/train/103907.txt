Pompøs
Regi: 
Joel Schumacher. 
Med: 
Cate Blanchett, Gerard McSorley, Ciaran Hinds, Brenda Fricker. 
Am. drama. 
15 år. 

Sterk og dramatisk historie om drapet på en irsk journalist, Veronica Guerin. 
Pompøse overtoner skjemmer filmen, som også etterlater seg en del spørsmål. 

Cate Blanchett er meget god i rollen som den pågående og intense journalisten Veronica Guerin. 
Fryktløs og naiv boret hun seg på 90-tallet inn i Dublins underverden av narko-baroner. 
Det endte med at hun ble skutt. 
Sannsynligvis var hendelsen en medvirkende årsak til fortgangen i politiets og myndigheters opprydningsaksjon i narkomiljøet. 

Men hvem var hun? 
Hvorfor stupte hun inn i det kriminelle ormebolet som ga henne opptil flere fysiske advarsler og som endte med drap? 
Filmen gir vage svar, men antyder en blanding av idealisme og journalistens egotrip for å gjøre det store scoopet. 

Den amerikanske filmduoen Joel Scumacher (regi) og Jerry Bruckheimer (produsent) er svært velmenende i sine beskrivelser av Guerin og hennes omgivelser. 
Men når dramaet setter inn for alvor, pøser de på med sakral musikk og dvelende bilder som setter den skremmende historien i et pompøst perspektiv. 

Gode karakterskildringer og en energisk Cate Blanchett gjør filmen interessant - men aldri så medrivende som den burde vært. 
