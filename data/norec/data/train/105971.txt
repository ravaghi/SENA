Elephant9:«Walk The Nile» 

(Rune Grammofon/Musikkoperatørene) 

Ekstatisk fra supergruppe med medlemmer fra BigBang, Shining og Supersilent. 

Et kraftverk av et band. 
Funky, rocka, energisk, fysisk og intellektuelt stimulerende musikk flommer ut av høyttalerne. 
Deres andre utgivelse har et organisk, analogt lydbilde og en ekstatisk musisering som henter næring fra 60- og 70-tallets prog- og jazzrock. 
Her er lange improvisatoriske strekk, likevel strukturert og groovedrevet så oppmerksomheten aldri glipper. 

De tre drevne musikerne fremelsker det energiske og bygger sammen mot fortettede kraftpunkter. 
Forløp med roligere puls gir kjærkommen kontrast og pusterom. 
Det er bare å glede seg til konserter med dette gnistrende bandet. 

BESTE KJØP: 
«Habanera Rocket» 

CARL PETTER OPSAHL 
