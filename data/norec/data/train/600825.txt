Fjellet og tankene
Drama/Komedie 

Regi, manus og hovedrolle: 
Ole Giæver 

Musikk: 
Ola Fløttum 

Norge 2014 

Aldersgrense: 
11 år 

Egnethet: 
Ungdom/Voksen 

I «Mot naturen» følger vi den usensurerte tankestrømmen til en vanlig noen-og-30-årig mann gjennom en hel helg. 
På fredag ettermiddag, mens kollegene hans skal ut og ta en pils og samboeren forbereder familiekosen, unnskylder Martin seg og stikker alene til fjells. 

Snart får vi følelsen av at dette ikke er så mye en treningstur som et forsøk på å løpe fra det livet han lever. 
«Hvis jeg ikke gjør noe, er det slik livet mitt blir,» tenker han. 
«Taco på fredag, laks hvis jeg er heldig.« 

«Mot naturen» spiller i sjeldent sterk grad på gjenkjennelse og identifikasjon. 
Filmen har en dokumentarisk følelelse, men sprenger stadig dokumentarens vanlige rammer. 
Den mer eller mindre gjennomgående fortellerstemmen gir oss Martins tanker — de fine, dumme, rare og pinlige om hverandre - mens kameraet viser at det indre og ytre ikke alltid samsvarer. 

Her er regissør, manusforfatter og hovedrolleinnehaver Ole Giæver inne på noe genuint originalt. 
Samtidig klarer han kunststykket å berøre eksistensiell, allmenngyldig tematikk uten å bli verken pretensiøs eller svevende. 
På toppen av alt dette er filmen hans veldig morsom. 
Ikke engang langt der oppe i fjellheimen kan en helt vanlig mann få onanere i fred. 
