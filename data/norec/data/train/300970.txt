Gjennomtenkt banalt
Egil Olsen bør ta med Rockettothesky helt inn på gutterommet neste gang. 

||| 
ALBUM: 
Skjeggete, triste og sjarmløse, ja, men stormannsgale, risikosøkende og spritdunstende kan ingen klandre våre norske spellemenn for å være. 

Der kvinnene har store symfoniambisjoner og topper hitlistene i Tyskland, virker de norske trubadurene, som Minor Majority, Thomas Dybdahl og Askil Holm til å ha tatt med seg ekthet, inderlighet og saktegående, melankolske toner inn på gutterommet, låst døra til omverden og gitt seg i kast med å kryste allmennvennlige perler ut av dette fattige materialet. 

Ikke Drillo 

Så også Egil Olsen - tidligere kalte han seg Uncle's Institution - som forresten ikke bør sammenliknes med Drillo på noen som helst måte, med mulig unntak av at de har samme klossete engelskuttale og evne til å interessere folk i årevis uten å kunne skilte med listeplasseringer eller andre, skandaløse, nyskapende opptrinn. 

Egil Olsen skiller seg også fra sin navnebror og sine lavmælte kollegaer ved å ha gjort «Nothing Like The Love I Have For You» til en ytterst stilig opplevelse. 

Han stille fyren i hjørnet 

Låtene verken klistrer seg til halsen din eller flyr gjennom ørene. 
Nei, de er gjestene som stiller seg i hjørnet, og venter på at folk skal oppdage at deres banale antrekk er uhyre gjennomtenkt — og kult! 
Egentlig uimotståelig, men... 

Det eneste som virker forebyggende mot platas snikende sjarm, er Olsens tekster, som er så endimensjonale at man skulle tro det var Maria Mena hadde vært konsulent. 

Når man ikke har flust av andre instrument som kjemper om plassen, blir dette påfallende, og ikke så lite irriterende. 

Rocketttothesky bidrar allerede på plata med vokal spilt inn på en laptop fra et ukjent feriested. 
Neste gang bør hun inviteres helt inn på gutterommet, penn og papir på gulvet, og kollegaene vil for alvor få grunn til å være misunnelige. 
