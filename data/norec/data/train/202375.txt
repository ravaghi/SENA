TEST:Liten og kul sjarmør 

Citroën mener alvor med nye DS3 som sikter mot premium-småbilene. 

DS er en betegnelse som vekker minner og nostalgi hos mange Citroën-fans. 
I moderne fortstand står de to bokstavene ikke for en stor luksusmodell, men skal etter hvert navngi en hel familie med biler i forskjellige klasser. 
Foreløpig har bare en av disse kommet på markedet og det er DS3. 

DS3 er den snobbete broren til nye C3, men DS3 koster faktisk omtrent det samme som den mer ordinære småbilen C3. DS3 kommer da imidlertid bare med 3 dører. 
Vi kjørte den minste dieselmotoren, en 1,6-liter med 92 hestekrefter og denne starter på 202.000 kroner med det midterste utstyrsnivået. 

Design 

DS3 har en ganske så spenstig og sportslig design. 
Den vekker oppsikt på veien og har flere morsomme detaljer, som de vertikale rekkene med LED-lys i fronten og taket som kan velges i en annen farge enn bilen for øvrig. 
Selv om assosiasjonene for mange trekkes i retning av Mini, har DS3 definitivt særpreg og egenart. 

Også innvendig virker DS3 forseggjort. 
De lakkerte dashbordpanelene og den generelt gode kvalitetsfølelsen gir et påkostet inntrykk. 

Morsom 

Etter å ha registrert designen og tatt fatt på kjøringen, kan man heldigvis konstatere at det ikke bare er innpakning som er spesiell. 
DS3 er nemlig en meget trivelig bil å ratte. 
Kjøreegenskapene er overraskende spenstige, og det er ikke alt for mange småbiler som slår denne på kjøreglede. 
Så morsom som Mini er den ikke, men det hadde vi heller ikke forventet. 

Bra kompromiss 

Først og fremst er det chassisoppsettet som imponerer. 
Balansen er god og DS3 er bare litt over på den understyrte siden. 
Det betyr at bilen reagerer tydelig på gassoppslipp i sving ved å velge et smalere spor og trekke innover. 
Grepet er godt og kjøresikkerheten likeså. 

Samtidig er komforten også god. 
Selv om oppsettet er relativt stramt, er dette en fin langtursbil. 
Også støynivået er forholdsvis behagelig. 
DS3 gir en litt tyngre og større følelse, i positiv forstand, en nye C3 som vi kjørte for en liten stund siden, riktignok med mindre motor. 

Styringen er grei, men ikke superfølsom. 
Du har likevel brukbar kontakt med fremhulene. 
Rattet er dessuten godt å holde i og stilig å se på. 

Sterk nok motor 

Dieselmotoren gjør en helt OK jobb. 
92 hester er naturligvis ikke all verdens, og det merkes dersom du pisker motoren for å ta ut maksimalt. 
Da går det litt trått. 
Men på mer normale turtall under mer ordinær kjøring, bidrar de 230 newtonmeterne til at motoren faktisk oppleves ganske sterk. 
I de fleste situasjoner vil du dermed få en overskuddsfølelse. 
0-100 går på 11,3 sekunder. 

Citroëns gamle femtrinnskasse er fortsatt ikke veldig imponerende. 
Den er lang og litt upresis i sjaltingene, men utvekslingene er godt satt for norske forhold. 

99 gram 

Forbruk og utslipp er for øvrig ganske bra. 
99 gram CO2 og 0,38 liter per mil er på høyde med de beste i dette segmentet med tilsvarende motorisering og ytelser. 

Ingen fleksibil 

DS3 er ikke noen veldig romslig bil og baksetene er naturligvis ikke de mest anvendelig med tanke på at bakdørene mangler. 
Vel på plass sitter imidlertid to personer på opp i mot 180 centimeter brukbart bak hverandre. 
Bagasjerommet er helt OK for klassen. 

Bra pakke 

Alt i alt er det helheten ved DS3 som imponerer mest. 
Vår testbil kostet altså rett over 200.000 kroner og har da et helt greit utstyrsnivå. 
Da får du en bil med helt greie ytelser, gode kjøreegenskaper, ganske bra komfort, imponerende kvalitetsfølelse og mye stil og sjarm. 

Konkurrenter 

Dette er en ganske sjelden pakke i småbilklassen. 
Blant de nærmeste konkurrentene ligger nok Mini One som koster omtrent det samme. 
Mini er enda morsomme å kjøre og har et enda sterkere særpreg. 
Men DS3 er større, romsligere og har hakket bedre komfort. 

Audi A1 befinner seg også i samme segment. 
Denne er nok på mange måter likere DS3 enn Mini er. 
Vi har ikke testet denne bilen på norsk jord ennå, men vi antar at den kan by på mange av de samme egenskapene som DS3, til omtrent samme prisen. 

C3 mot røkla 

Så veldig mange flere direkte konkurrenter enn Mini har egentlig ikke DS3. 
Kanskje kan Toyota IQ og Fiat 500 også nevnes, men de er klart mindre og ikke like komplette som DS3. 
Alfa Romeo MiTo er også en kandidat, men den er en del dyrere. 
De mer ordinære småbilene som Volkswagen Polo, Skoda Fabia og Toyota Yaris er det først og fremst nye C3 sin oppgave å ta seg av. 

DS3 har dermed funnet sin nisje og her klarer den seg bra. 
Kanskje klarer den å friste noen kunder som i utgangpunktet hadde tenkt seg en mer tradisjonell og ordinær småbil også? 
