En hedersmann er tilbake med ny plate
Tirsdag kveld spiller han låter fra «Tracks» Hos Naboen. 
Det er ti år siden hans forrige album. 

COUNTRY 

Bjøro Håland 

Tracks. 
(Grappa) 

Det låter bra. 
Litt ujevnt, men med mange godbiter. 
Bjøro Håland er en institusjon innen countrymusikken. 
Ikke bare her hjemme, men også internasjonalt. 
50 år etter at han gjorde sin første konsert, og 47 år etter platedebuten, viser 74-åringen at han fortsatt har grepet om musikken der country møter pop. 

Håland har gitt ut 22 album, og har solgt mer enn fire millioner av dem rundt omkring i verden. 
Secret Garden er blant få som er nær noe lignende. 
Og et av nøkkelsporene her er definitivt Rolf Løvland i Secret Garden og hans, "Love Is Like a Rose". 
En nydelig melodi som Håland synger bra, og som musikerne og produsent Bjørn Ole Rasch forvalter og kler på en utmerket måte. 

Tittelen «Tracks» forteller at dette er håndplukkede sanger; låter som har betydd mye for ham. 
Han har skrevet én selv. 
Det er «Lonesome Kind», som havner omtrent midt på treet når vi snakker om nivået her. 
Den er litt tam, men likevel helt ålreit. 

Håland sin storhetstid kommersielt sett var på 80-tallet. 
Da var det mange musikkritikere her hjemme som syntes det han gjorde var for glatt og kjedelig. 
Anmeldere som ville ha og beholde sin troverdighet, ville ha mer rufsete saker. 
Men Håland brydde seg neppe særlig om det. 
Han hadde sitt publikum, og det var stort. 

Nå snakker vi heller om denne hedersmannen som en levende legende. 
Han synger ikke like bra som for 30 år siden, naturlig nok, men han viser innsikt og har fortsatt forståelsen som skal til for at vi fortsatt kan synes at det gjør godt å lytte på hans varme og spesielle stemme. 

Dette 12 låter lange albumet har sine svakheter. 
Det gjelder ikke minst den flotte låten som nylig avdøde Glen Campbell gjorde kjent, nemlig «Wichita Lineman». 
Bjøro Håland klarer ikke helt å gripe tak i den på en skikkelig måte. 
Ellers er albumet variert og fint dandert med korister og lekre instrumentaldetaljer. 
Aller finest er nok avslutteren, «Are We In Trouble Now», skrevet av Mark Knopfler. 
Vakkert! 

Rune Slyngstad 
