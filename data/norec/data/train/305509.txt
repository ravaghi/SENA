Frykt og angiveri i DDR
Realistisk film basert på en sann historie. 

FILM: 
I 1956, fem år før Berlinmuren ble reist, var livet i DDR strengt kontrollert. 
Det var fortsatt mulig å krysse fra øst til vest, dersom man hadde et solid påskudd. 
To av skolegutta i filmen «Ett minutts stillhet» lurer seg til å dra på kino i Vest-Berlin. 
Tilfeldigvis får de se en filmavis som rapporterer om det pågående opprøret i Ungarn, og russernes represalier. 

Stille markering 

Lars Kraumes film er basert på en sann historie, beskrevet i selvbiografien til Dietrich Gartska. 
De to tenåringene Kurt (Tom Gramenz) og Theo (Leonard Scheicher) kommer hjem til klassen sin i øst og vil markere de russiske overgrepene med stillhet i klasserommet. 
Det blir ikke tolerert av skolen; både lærer, rektor og skolestyret tar affære. 

Det utvikler seg til en overdimensjonert etterforskning og jakt på syndebukker. 
Under det kommunistiske regimet i DDR var risikoen høy for den som avvek fra myndighetenes linje. 

Revisjonisme 

Kurt er sønn av en høytstående partifunksjonær som risikerer tap av ansikt, status og stilling dersom sønnen blir knyttet til «revisjonistisk, vestlig infiltrert virksomhet». 
Theos far er stålarbeider som ønsker at sønnen skal få høyere utdannelse, men han risikerer utvisning hvis han er skyldig i «stillhetsaksjonen». 

En etter en av skoleelevene blir innkalt til en iskald skolestyreleder og utsatt for noe i nærheten av tredjegrads forhør med oppfordring til angiveri og trusler om represalier. 
Det kommer fram at guttene har lokket klassen med seg for å høre på forbudte radiostasjoner. 
Russernes reaksjon på opprøret i Ungarn skremmer og forbitrer de engasjerte elevene. 
Til slutt blir selv undervisningsministeren innkalt for å kvele protestene. 

DDR-interesse 

Realistiske filmer fra hverdagsterroren i det tidligere DDR interesserer. 
Florian Henckel von Donnersmarks 
«De andres liv» fra 2006 fikk et stort publikum. 
Hans nye DDR-film, «Never Look Away», er Tysklands Oscar-kandidat i år. 
Lars Kraumes film er et godt tilskudd til historien. 
