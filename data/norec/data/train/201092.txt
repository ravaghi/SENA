Sony Xperia Z2
En av de aller beste Android-toppmodellene i år. 

Når man jobber som produkttester gjør man ofte en betydelig innsats i å finne alle de små og store tingene som er å trekke for ved et produkt. 

Men sjelden har vi opplevd å teste et produkt som har så få svakheter som Xperia Z2. 

Den foreløpig siste Sony-toppmodellen er rett og slett et svært gjennomført produkt det ikke er lett å si mye negativt om, så om du er på skal-skal-ikke-stadiet, skal du allerede nå få en tommel opp fra oss. 

Lyst på en liten råtass? 
TEST: 
Sony Xperia Z1 Compact 

Slankere, med større skjerm 

I forhold til fjorårets toppmodell fra Sony, Xperia Z1, har skjermstørrelsen økt fra 5,0 tommer til 5,2 tommer. 
Med det har telefonen også blitt bittelitt høyere, men også smalere og tynnere, og de små forandringene gjør faktisk at Z2 føles litt mindre klumpete enn forgjengeren. 

Skjermen er også blitt bedre enn forgjengeren, spesielt med tanke på innsynsvinkelen. 
Dette var et svakt punkt for Z1 og høres kanskje noe oppkonstruert ut siden man stort sett ser rett på skjermen uansett, men er man flere som ser på bilder eller video, er dette en svært velkommen oppgradering. 

Merk imidlertid at sensorer fra berøringsskjermen synes godt i skarpt sollys, noe du kan se som prikker på skjermen, som avbildet. 
Skjermen virker også å være svært mottakelig for fettmerker, som reduserer synligheten i sterk sol. 
Skjermen er heller ikke like lyssterk som Samsung Galaxy S5. 

Her er de største forskjellene mellom Z2 og Z1: 
Skjermstørrelse: 5,2 tommer vs 5,0 tommer Vekt: 
163 gram vs 170 gram Tykkelse: 
8,2mm vs 8,5mm Prosessor: 
Snapdragon 801 2,3Ghz vs Snapdragon 800 2,2GHz Batteri: 
3200 mAh vs 3000 mAh Arbeidsminne: 3GB vs 2GB 

Vanntett 

Konstruksjonsmessig er Z2 svært lik forgjengeren. 
Den vanntette konstruksjonen gjør at man har en luke foran micro SD-porten, samt foran porten med USB-inngang og SIM-kort. 
På Samsung Galaxy S5 har man klart seg med én luke fordi minnekort og SIM-kort sitter på innsiden av telefonen, men på Z2 er det ikke noe baklokk å ta av og følgelig heller ikke mulig å bytte batteri. 

Som med alle vanntette telefoner er det viktig at disse lukene er lukket for å bevare vanntettheten. 
I likhet med S5 blir du varslet om å lukke den skikkelig når du har åpnet en av lukene, men Z2 kan i tillegg lades i en dockingstasjon slik at du slipper å fikle med disse lukene for å lade telefonen. 
Den følger imidlertid ikke med i esken og kan kjøpes som ekstrautstyr. 

Baksiden er for øvrig i glass – det kan riktignok knuse, men gir en mer ekslusiv følelse enn modeller med plastbakside. 
Til tross for at baksiden dermed er ganske glatt, opplever vi ikke at Z2 er vanskelig å holde, mye på grunn av de noe avrundede, men likevel markante kantene. 

Egen kameraknapp 

For den som er glad i å ta bilder, har Sony lenge hatt en egen kameraknapp på sine telefoner. 
Den kan du holde nede i et halvt sekund for å aktivere kamera-appen; også når skjermen er slukket og telefonen er låst. 
Merk imidlertid at du ikke har mulighet til å bytte kameramodus (f.eks. fra auto til manuell) uten å låse opp telefonen, noe vi synes er litt merkelig. 

Har du som undertegnede et mobilfeste med sugekopp i bilen kan det også være noe vanskelig å få den til å klemme rundt telefonen uten at holderen trykker inn noen av knappene. 

Som med øvrige Sony-telefoner synes vi ikke av og på-knappen er den mest komfortable å trykke på, men via innstillingene kan du i det minste aktivere en funksjon som lar deg dobbeltprikke på skjermen for å vekke telefonen. 

Knapper på skjermen 

I motsetning til Samsung Galaxy S5, har Xperia Z2 ikke fysiske knapper under skjermen, men følger Nexus-telefonene i å ha dem nederst i selve skjermbildet. 

Dermed er det kun i fullskjermvisning av bilder og video at selve skjermbildet faktisk er større enn (5,2 tommer vs. 5,1), for ved surfing på nettet og annen skjermaktivitet spiser disse knappene plass, slik at du for eksempel får plass til mindre nettsideinnhold. 

Under ser du et eksempel, side om side med Samsung Galaxy S5: 

Pen Android-utgave 

Mens både Samsung og HTC gjør relativt store endringer i forhold til Android-versjonen Google leverer, er Sony blant produsentene som leverer en versjon tett opp til originalen uten så mye fiksfakseri, og det liker vi godt. 

Det betyr på ingen måte at Sonys Android-variant er kjedelig, og det også mulig å velge blant en god håndfull temaer som endrer alt fra bakgrunnsbilde til ikoner på hjem-, tilbake- og programbytteknappen. 

Sony har tilsynelatende også latt seg inspirere av Apples halvgjennomsiktige paneler i iOS7, for eksempel i e-postklienten, der en lest epost har en mer gjennomsiktig bakgrunn enn en ulest epost; en effekt som gjør det svært tydelig hva du har lest og ikke. 
Både epost- og kalender-appen er for øvrig meget gode på Z2, der sistnevnte blant annet støtter ukenumre. 

Vi må også berømme Sony for et svært godt tastatur rett ut av boksen, som både støtter prediktiv skriving og Swype-funksjonalitet, der du drar fingeren over alle bokstavene i ordet uten å slippe den mellom hver bokstav. 

Flere gode funksjoner 

Selv om menyene ikke bugner av funksjoner slik de gjør på Samsung Galaxy S5, har Sony lenge hatt mye smart å by på. 
Her er noen av funksjonene: 

Smart connect: 
Lar deg definere «regler» for hva telefonen skal gjøre når ulike hendelser inntreffer. 
For eksempel kan du definere det slik at du automatisk starter Spotify når du plugger i hodetelefoner, eller at du aktiverer alarmen og setter telefonen på lydløs når du plugger i en ladekabel etter klokka ti på kvelden. 

Smart motlyskontroll: 
Sørger for at skjermen ikke slukkes dersom du bruker telefonen (tilsvarende «Smart stay» på Samsung-telefonene). 

Stamina-modus: 
Strømsparefunksjon som slår av WiFi og datatrafikk når skjermen er slukket. 
Kan blant annet samle opp bakgrunnsdataforespørsler slik at dette ikke skjer kontinuerlig. 
Telefonen kan også deaktivere WiFi når du befinner deg i områder der du ikke pleier å være koblet på trådløst nettverk. 

Støykansellering: 
Sony har ørepropper som kan brukes med telefonen der telefonen står for aktiv støykansellering slik at bakgrunnsstøy kompenseres for, på samme måte som Bose Quietcomfort og lignende hodetelefoner. 

Kamera 

Xperia Z2 har et kamera med oppløsning på 20 megapiksler, men knipser bare med åtte om du bruker automodusen, noe vi synes er helt greit med tanke på filstørrelse og bruksområdet for et mobilbilde. 

Som nevnt har telefonen en dedikert kameraknapp som kan brukes for å starte kameraappen, uavhengig av om du skummer igjennom Facebook-nyhetsstrømmen eller skjermen er avslått. 
For å bytte fra automodusen må den imidlertid være låst opp. 

Kameraappen er morsommere enn de fleste, der man blant annet kan legge på AR-effekter (augmented reality) slik at folk på bildet får masker, eller der dinosaurer vandrer rundt på gressplenen, noe som har ført til mang en latter i testperioden. 
Det er også mulig å laste ned utvidelser til kameraappen fra Google play uten ekstra kostnad. 

Blant funksjonene finner vi også mulighet for å filme i HD-oppløsning med 120 bilder per sekund slik at filmen i etterkant kan avspilles i sakte film, og en «Timeshift burst»-modus gjør at kameraet fanger en haug av bilder både før og etter du trykker på utløserknappen, slik at du etterpå kan plukke ut bildet som ble best. 

Autofokusen opplever vi som rask og god – som vanlig kan du prikke på skjermen for å velge fokuspunkt, og du kan også holde utløserknappen halvveis nede for å fokusere slik du gjør på vanlige kameraer. 

Når det gjelder bildekvaliteten er vi jevnt over fornøyde, selv om den automatiske hvitbalansen tenderer til å gi et rosaskjær i mange bilder, spesielt innendørs. 
Kameraet er også mer lyssterkt enn de fleste, med en blenderåpning på f/2,0. 
Det gir også større uskarphet i dybden, noe som også kan understrekes med en egen softfokus-funksjon i kamerappen. 

Under ser du noen bilder tatt med kameraet: 

Video: 
Xperia Z2 har mulighet til å filme med 4K-video, selv om de færreste har utstyr for å se på video med så høy oppløsning (3840x2160). 
Det er også mulig å ta stillbilder mens man filmer, noe vi vet mange setter pris på. 

Du kan se en eksempelvideo tatt med full HD-oppløsning her. 

Lyd og samtalekvalitet 

Sony Xperia Z2 byr på stereohøyttalere på samme måte som HTC One-telefonene, med høyttalere plassert på hver side av skjermen når du holder den på tvers. 

Det gir en vesentlig bedre lydopplevelse enn de fleste andre telefoner som ofte har høyttaleren plassert i bunnen eller på baksiden, og selv om volum og kvalitet ikke når helt opp til HTC-telefonene er dette blant det beste på markedet per i dag. 
Alt er relativt, som de sier, så ha ingen forventninger om at du kan la Jamboxen ligge hjemme. 

Vi har opplevd Z2 å oppføre seg eksemplarisk hva gjelder samtalekvalitet – litt skurr på lyden når signalet er dårlig, men stort sett meget god og stabil. 
Heller ikke når hodetelefoner er plugget i har Z2 noe å skjemme seg over, med høy og god lyd. 

Konklusjon 

Det er mye å like ved Sony Xperia Z2, som fremstår som en av de aller ypperste telefonene i dagens marked. 
Spesielt vil vi trekke frem den svært solide batteritiden – sjelden har vi testet en telefon som så uproblematisk har holdt gjennom en lang dag med mye aktivitet. 

Vi setter også pris på en egen kameraknapp og et godt kamera, gode høyttalere og at telefonen er vanntett. 

Det er imidlertid en stor telefon; vesentlig større enn for eksempel Samsung Galaxy S5, så om du vurderer å kjøpe den anbefaler vi deg å prøveholde den i butikk først. 

I det hele tatt finner vi svært lite å trekke for. 
Knappeplassering og -komfort er kanskje ikke helt optimalt i våre øyne, og det går med litt skjermplass når hjem- og tilbakeknappene ligger på skjermen. 
Litt småplukk finnes også, som at det ikke er mulig å bytte kameramodus uten å låse opp telefonen først, men det hindrer oss ikke i å trille en sekser til Sonys siste toppmodell. 

Sony Xperia Z2 D6503 
