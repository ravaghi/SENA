Liten nedtur for gammel storhet
«Pro Evolution Soccer 2008» har beholdt den glitrende spillbarheten fra sine forgjengere. 
Men det er ikke så mye nytt å juble for. 

Den første «Pro Evolution Soccer»-utgaven til Playstation 3 er nemlig rammet av et par ganske alvorlige barnesykdommer. 
Først og fremst har onlinedelen fått en særdeles dårlig start, og Konami-gjengen jobber på spreng for å løse et betydelig problem. 

Slik situasjonen er nå er det svært frustrerende å spille online grunnet hakking og bevegelser som gjør det nærmest umulig å beregne taklinger, finter og avslutninger. 

Problemet er mindre til Xbox 360-utgaven, men heller ikke der er det fritt for at spillet hakker. 
For øvrig er PS3- og Xbox 360-versjonene angivelig helt like, men denne anmeldelsen er altså basert på PS3-utgaven. 

Den store fordelen til PES-serien har i mange år vært den unike spillbarheten og de enorme mulighetene til å gå skikkelig i dybden hva blant annet finter, samhandling og taktikk angår. 
Der har erkefienden FIFA rett og slett ligget flere divisjoner under, og fortsatt holder jeg en knapp på PES når det gjelder alt som kan skje ute på banen. 

Gleden over å avslutte et nærmest perfekt angrep med å runde keeper og sette ballen i det tomme buret er på grensen til pinlig stor. 
Så har da også den uforutsigbare kampmotoren skaffet PES en solid tilhengerskare, og det er ikke uten grunn. 

Men det er vel snart på tide at Konami også klarer å komme med noe mer? 
De kan for eksempel starte med menyene og musikken som kan oppsummeres som henholdsvis grelle og støyende. 

Grafikken på spillere og baner har jeg egentlig ikke så mye å utsette på, og likheten med flere av virkelighetens stjerner er mer enn bra nok hva utseende og spillerferdigheter angår. 
Men husk at det fortsatt mangler mange lisenser, og at en drøss med lagnavn og spillernavn er fiktive - uten at det er lagt skjul på hvem som er originalen. 

Uansett har de nye konsollene åpnet for langt mer enn det vi grafisk sett får servert her, så jeg skjønner i alle fall ikke hvorfor det skal være så vanskelig å gjøre menyer og omgivelser mer innbydende. 

Når det gjelder banespillet er det svært få synlige forandringer i forhold til PES6 - i alle fall for de som ikke er hardbarkede PES-spillere. 
Den kunstige intelligensen til de datastyrte spillerne skal være kraftig forbedret, men etter hva jeg kan forstå er det ikke skjedd noen enorme forandringer. 

Tempoet er skrudd opp og det litt merkelig at det ikke er mulig å justere det ned. 
Slik spillet fremstår nå er det langt mer arkadepreget enn tidligere. 

Dommerne er svært ivrige, og nøler ikke å dra fram det røde kortet i mildt sagt kontroversielle situasjoner. 
Jeg skal ikke påstå at mine taklinger alltid er perfekte, og det er naturlig nok ikke negativt at dommernes avgjørelser ikke er helt forutsigbare. 

Men i virkeligheten er det ikke ofte at «normalt tøffe» taklinger fra siden og forfra kvalifiserer til direkte rødt kort. 
Det har etter min mening litt for ofte vært tilfellet i PES2008. 
Da er det om ikke annet et pluss at dommertrioen er med i spillet og gjør de riktige bevegelsene i forhold til hva som blir dømt. 

Et par andre ting jeg ikke har så veldig sansen for er måten straffespark presenteres på, og de fastlåste situasjonene som oppstår ved hvert eneste innkast. 
Når du får en straffe imot, så skifter kameravinkelen til et sted mellom keeperens høyre fot og stolpen. 

Det er et håpløst valg som gjør en lite variert straffesekvens mer håpløs. 
At det er noen skjulte grenser man ikke kan passere når motstanderen har innkast er også noe som må gjøres noe med. 

Jeg har aldri latt meg fascinere av Master League som er den delen av spillet der du kan prøve deg som en slags manager i tillegg til å spille kamper. 
Det er ikke tilført noen nevneverdige forandringer som opplegget mindre statisk og kjedelig enn det har vært tidligere. 

At «Pro Evoluton Soccer 2008» er et godt fotballspill isolert sett er det veldig liten tvil om, og det er ikke enkelt å peke ut et soleklart valg hvis det står mellom PES og FIFA til din nye konsoll. 

Nå har riktignok FIFA-serien kommet seg hva for eksempel finter og taktiske valg angår, men dybden er fortsatt bedre i PES og gir du spillet tid nok blir du mer og mer fascinert av særpreget og detaljene. 

Men hvis PES-serien skal beholde sitt gode rykte må Konami-gjengen få orden på mer enn barnesykdommene denne utgaven sliter med. 
For når det gjelder rammen rundt det som skjer ute på banen er FIFA-serien mer suveren enn noen gang. 

PS: 
Spillet er ute på PS3, Xbox 360, PC, PS2, PSP og DS, og en versjon kommer også til Wii i begynnelsen av 2008. 
Det er PS3-versjonen som er testet. 
