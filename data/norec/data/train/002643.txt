Bekymringsløs romantiker
Rollen som bekymringsløs romantiker fremfor festarrangør gjelder i ettermiddag for rapperen. 

Rapperen, som mottok lovprisende omtaler for debutalbumet Regnmannen i vinter, har med seg tre vokalister med utvidede arbeidsoppgaver og en DJ på Amfiet. 
Innimellom blåser trioen, som istemmer på refrenger, såpebobler. 
Hovedpersonen selv står og svaier på scenen og koser seg. 
Det er rare greier, men interessant. 

Rollen som bekymringsløs romantiker fremfor festarrangør gjelder i ettermiddag for Store P, herren som ofte blir refert til som den musikalske ryggraden til den hyllede rapgruppen A-Laget. 
Det er et fintfølende og snodig opplegg på Amfiet hvis basslyd frembringer minner om legendariske konserter med Clipse og Yelawolf på samme scene. 

En hengiven gjeng foran scenen, rundt hundre og femti mennesker sammenlagt, om man tar med skråningen som leder publikums oppmerksomhet mot hovedpersonen, har stilt opp for en av Bergens store sønner. 
Det er ikke å komme bort i fra at mannen med den nasale og orginale flyten, blir et offer for dagslyset og tidspunktet konserten er satt opp. 
Det hadde vært en annen konsertopplevelse om det solide albumet hadde blitt overført på en langt mer intim scene, men det er en fin opplevelse alt under ett. 

Det er kutt fra ovennevnte album som står på menyen. 
Hastige "Allo Allo", "Szechuan" og "Multiplayer" er noen sanger vi får servert. 
Sexy saksofonføring på "Så fort mørkt" og "Katten" understreker den drømmende settingen til rapperen, også ikke minst sukkersøte "God idé" blir fremført. 
På sistnevnte spor vandrer Lars Vaular rolig på scenen og flankerer Store P i en riktig så fin, og misunnelsesverdig grilldress. 

Bassen kiler pondusen når det durer på sitt beste, spesielt når futuristisklingende "Vikje være i din verden" blir spilt opp, og sinnet blir beroliget (faktisk) under den snaue halvtimen Store P spiller. 
Hyggelig er det. 
