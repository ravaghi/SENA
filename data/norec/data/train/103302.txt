J.T. Lauritsen:«Perfect Moves» 

(Bluestown/Bare Bra Musikk) 

Blues-Norges best bevarte hemmelighet. 

Humor, spenst og spilleglede har alltid vært Jan Tore Lauritsens fremste våpen gjennom en lang karriere i norsk blues - ved siden av trekkspillet, selvfølgelig. 
På «Perfect Moves» - en hørbar hyllest til Earl King - har han satt bæljen litt i bakgrunnen, men de andre ingrediensene er her i fullt monn. 
Spesielt imponerer Lauritsen og hans sylskarpe gitarist, Arnfinn Tørrisen, med et uhyre jevnt og variert knippe egenkomponerte låter, der balladene faktisk skinner aller sterkest denne gangen, ikke minst «Junkie For Your Love». 
Herr Lauritsen fortjener et enda bredere publikum etter denne platen, og det er ikke bare fordi han - etter coveret å dømme - liker Maker's Mark... 
