Som å seile nedover ei elv på flytemadrass med en piña colada i fanget
Leken preken for menigheten. 

BYLARM: 
Torg er et av de mer far out bandene på Bylarm, en bransjefestival som aldri har vært spesielt interessert i jazz. 
Som er å si at Torg, ledet av Johan Lindvall og nå i sin andre besetning, heller ikke er spesielt jazz. 

Den fargerike, melodiske elektroniske instrumentalmusikken de ni medlemmene maner frem foran et snes tilskuere på Gamla, kan vel best beskrives som en slags lettbeint krautrock – ikke altfor ulikt den engelske kvartetten Fujiya & Miyagi. 

Tankestrøm 

Hele øvelsen til Torg virker mest å følge den kollektive tankestrømmen og se hvor man ender hen, noe de gjør med så lite selvhøytidelighet at det er lekende lett å bli med på ferden – selv for min kavaler, som vanligvis ikke bryr seg om jazzmusikk. 

Om man lukker øynene et øyeblikk, kjennes det å høre dem spille som å seile nedover et vennlig vassdrag, på en flytemadrass og med en piña colada i fanget. 

Overraskende 

Vendingene som Torg tar på veien er ofte overraskende, som når hele rytmeseksjonen smuldrer opp og antar nye former midt under trompetsoloen til Torstein Larsen. 

Høydepunktet kommer imidlertid mot slutten, etter flotte «Let Me Know Everything», når gitarist Christian Winther gyver hissig løs på strengene sine og kontrasteres av alle de andres vidøyde, Casiokids-aktige pling plong. 

Torg er lett å like, men kveldens perifere avslutning på ingen måte er noen stor konsert. 
Noen ganger er det mer enn godt nok. 
