Gjorde maks utav det
Kjenner dere oss, ropte vokalist Greg Puciato til publikum i ettermiddagssola. 
— For vi kjenner dere! 
Dere er jo bare et par hundre. 

Utgangspunktet var altså ikke det aller beste, men Puciato og gjengen fra New Jersey gjorde maks ut av sine 45 minutter. 
De tok ingen hensyn til stekende sørlandsol og gikk ut i 100 og vel så det. 
Bandets eksplosjonsaktige rock med tilhørende fysiske utfoldelser krevde en scene på størrelse med hovedscenen, selv om Quart-publikummet heller holdt seg i Beach-bukta. 

Dillinger Escape Plan er pionerer innen sjangeren math core; steinhard pønk med hyppige tempovekslinger, skiftende takt og komplekse rytmemønstre. 
Det høres avansert ut, men i bunn og grunn dreier det seg om fem mann som tar det helt ut. 

Etter «Lurch» fra bandets siste album «Ire works», ble tempoet senket noen hakk, og vi fikk en introduksjon til gjengens mer melodiøse side. 
Sikkert lurt av dem. 
