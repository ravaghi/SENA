Ikke gå for den
Adam Sandler prøver å forføre en pen dame på Hawaii, og Jennifer Aniston spiller hans bestevenn: en alenemor som i all hemmelighet egentlig er sexy. 
Høres det kjent ut? 
Tja, «50 First Dates» og «The Switch» hopper i hvert fall frem fra hukommelsen mens rådhusklokker kimer inne i skallen. 
Mer spesifikt spiller Sandler en lege som etter å ha fått krass kritikk for utseendet på bryllupsdagen spesialiserer seg i plastisk kirurgi og beholder gifteringen bare som et middel til å nedlegge damer uten forpliktelser. 

Det går bra helt til han møter drømmedama, og må dikte opp flere løgner for å dekke over den første. 
Da verves hans lojale kontordame (Aniston) til å spille kona han er i ferd med å skille seg fra, og vips havner de på Hawaii med hennes to barn og hans drømmedame - samt fetter. 
Som tendensen er i amerikansk drama og komedie, er barnekarakterene så veslevoksne og kunstig søtet at de blir usjarmerende. 
Og Nicole Kidman som Anistons nemesis når virkelig et lavpunkt i karrieren. 
Og da refererer jeg ikke til spagaten i hula-hula-skjørt og six-pack. 
Og jo da, det finnes enkelte komiske pustehull i denne nær to timer lange forviklingsfarsen, men heller ikke munn-til-munn-gjenopplivingsforsøket på en sau er nok til å holde filmen flytende. 

«Just Go With It» fremstår som en miks av assorterte komedier Sandler og Aniston har gjort før. 
Dessverre er det ikke en «best of»-miks. 
INGVILL DYBFEST DAHL 
