Overbevisende avsløring
En annerledes rap-kveld. 

Så var katten ute av sekken. 
Bergens mest hemmelige duo er ikke så hemmelig lenger. 

Bak navnet Lekende Lett står den godt voksne ringreven Kristian Stockhaus og atskillig yngre Synne Sofi Bårdsdatter Bønes – eller Synni og Krissy, som de spøkefullt presenterte seg som. 

Sammenlignet med mye av det som ellers har kommet fra den bergenske rap-scenen i senere år, er Lekende Lett atskillig mer «siviliserte». 

Her handler det ikke om bitcher, babes og henge rundt med gjengen. 
Derimot lett naive tekster om Nike joggesko, kjedelige somre, å være blakk, nærhet og kjærlighet. 
Til tider også med en popflørt som kunne minne om Silja Sol. 

På scenen låter Lekende Lett noe tyngre enn på Spotify. 
Ikke fullt så preget av kjøkkenbenkelektronikk. 

Synne tar seg av det meste av det vokale, mens Kristian styrer det musikalske. 
I all hovedsak på minnepinne, men som tidligere frontfigur og gitarist i Ungdomsskulen må han selvfølgelig også få slippe til med et lite soloparti på elgitaren. 

Diksjonen er tydeligere enn de fleste andre innen sjangeren. 
Her får du med deg hvert eneste ord uten å måtte kunne tekstene på forhånd. 

Morsomt er det også når Miami Vice og andre 80-tallshelter flimrer forbi på veggen bak scenen. 

Ingen hemmelighet lenger. 
Men like spennende for det. 
