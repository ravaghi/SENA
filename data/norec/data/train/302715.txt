Gripende stemmekarisma fra svenskegrensen
Matilda (18) byr på løfter for framtida. 

ALBUM: 
Eidskog i Sør-Hedmark forbindes nok kulturelt mest med Hans Børlis slitesterke lyrikk. 

Matilda Gressberg kommer ut av grensekommunen med det som tilsynelatende er ganske vanlig melankolsk ungpikepop. 

Men noe av tiltrekningskraften her, foruten et stjernelag av musikere (et par Jaga Jazzist'er, BigBang-trommis Olaf Olsen, Thom Hell og David Wallumrød), er hvordan 18-åringen klarer å framstå med tydelige egenkvaliteter i en strøm av gjenkjennelige fakter og referanser. 

Luftigheten i popstorslagenheten er mer Keane enn Coldplay, pikeromspopfaktene har en vokal svalhet og frasering som gir henne andre valører enn Maria Mena eller Marit Larsen. 

Noen av sangene griper etter overganger og refrenger på en måte som etteraper Taylor Swift med stor grad av presisjon. 

Låtmaterialet - med det gripende åpningskuttet «Perfect Silence» som en umiddelbart hødyepunkt - er samlet sett kanskje litt i overkant enstonig. 

Men det er samtidig godt utnyttet - den pene instrumentale innpakningen og ikke minst den vokale karismaen her bokføres med stjerner i margen og med store løfter for framtida. 
