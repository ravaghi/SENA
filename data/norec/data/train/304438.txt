Dama som fikk Pete Townshend til å grine
Soulveteranen gjør britiske rockklassikere til sine egne. 

||| 
ALBUM: 
Bettye LaVette (64) spilte inn sin første plate for snart 50 år siden og får et stadig større renommé. 

Coverlåtsamlingen «Scene of the Crime» (2007) ble en triumf, og nå kommer oppfølgeren: 

Kjente sanger av britiske musikere, fra Pink Floyds «Wish You Were Here» til Ringo Starrs «It Don't Come Easy», fra Rolling Stones' «Salt of the Earth» til Moody Blues' «Nights in White Satin», fra George Harrisons «Isn't It a Pity» til The Animals' «Don't Let Me Be Misunderstood». 

Samtlige smeltes om og trer fram som klassisk, amerikansk soul, en sjanger «den britiske bølgen» selvsagt ikke hadde eksistert uten. 

LaVette erobrer suverent disse lekre låtene og gjør dem til sine. 
Sumpdyp soul, uten nonsens. 

Albumet toppes med en liveversjon av The Whos «Love Reign O'er Me», framført i Kennedy-senteret i 2008. 
Den skal ha fått Pete Townshend til å begynne å grine. 
Han er ikke alene. 
