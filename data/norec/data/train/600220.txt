Prisen for sporten
Sjanger: 
Drama 

Nasjonalitet: 
USA 2014 

Regi: 
Bennett Miller 

Skuespillere: 
Channing Tatum, Steve Carell, Mark Ruffalo,Sienna Miller, Anthony Michael Hall 

Aldersgrense: 
15 år 

Egnethet: 
Ungdom/Voksen 

«Foxcatcher» er noe såpass sjeldent som en sportsfilm man ikke ser for sportens skyld. 
Selv om denne sanne historien — som du for all del bør vente med å google til du har sett filmen - utspiller seg på og rundt brytematten, handler den til syvende og sist om pengers fordervende makt. 

Søkkrike John du Pont (Steve Carell) har ambisjoner om å lede sitt eget bryterteam til topps i 1988-OL i Seoul. 
For å komme dit, betaler han 1984-vinneren Mark Schultz (Channing Tatum), og etter hvert også dennes mer nølende storebor David (Mark Ruffalo), for å bo og trene på den enorme eiendommen sin. 
Men jo lenger inn i du Ponts verden brødrene blir trukket, jo mindre sannsynlig virker det at prosjektet skal ende i sportslig triumf. 

Bennett Millers («Moneyball», «Capote») regi er så tilbakeholden at det langt på vei er opp til skuespillerne å bære filmen. 
Og både Tatum og Ruffalo leverer solide prestasjoner. 
Men det er Carell - inntil nå kjent som godmodig idiot i komedier av typen «Anchorman» - som virkelig fascinerer. 
Hans du Pont er en studie i forstyrret, forknytt ensomhet. 
At det er ufattelig rikdom som har gjort ham umulig å elske, gjør ham bare til en desto mer hjerteskjærende skikkelse. 
