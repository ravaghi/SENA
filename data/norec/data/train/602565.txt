Boka som burde bli pensum
Monica Flatabøs bok viser hvor forvirret mange norske ungdommer er i dag. 
Hva er sex? 
Hva er overgrep? 
Og hvor går grensene? 

Monica Flatabø gir deg bakoversveis når hun beskriver et ungdomsmiljø på Østlandet, hvor hun treffer ungdommer som har blitt utsatt for overgrep, og hun snakker med overgriperne. 

Journalist og forfatter Flatabø skriver om de vanligste voldtektene vi har i Norge - de som skjer i forhold og i forbindelse med fest. 
Over 80 prosent av alle anmeldte voldtekter faller inn i en av disse to kategoriene. 

I boka er fokuset på jenter og kvinner som blir voldtatt. 
Hun beskriver overgrep som skjer på toalettet på fest, hvor andre står og filmer via Snapchat mens det skjer, og hvor resten av festdeltakerne får se hva som skjer i naborommet. 

Hun får fram hva mange ungdommer er usikre på, og har et skjevt bilde av, nemlig hva en voldtekt er. 

Hun skriver om såkalte «voldtektsmyter», altså hva mange av oss tror voldtekt er. 
De fleste ser da for seg en ukjent mann og et plutselig overfall. 
De tenker at overgrepsmannen er brutal og ukjent. 
Det stemmer som regel ikke. 
De aller fleste voldtekter i Norge begås av en offeret kjenner, kanskje til og med liker. 

Det viktigste og mest interessante med boken, er at den får fram ungdommenes forvirring om hvor grensene går. 
Tenåringene snakker om angresex, fyllesex eller gråsonesex, når det i virkeligheten er straffbare overgrep. 
Ingen har lært dem forskjellen. 

Jussen forklares også. 
Som at å stikke en finger eller et fremmedlegeme inn i en jente som er sanseløst full, ikke er noe å le av på fest. 
Det er en fullbyrdet voldtekt, og minstestraffen er tre år i fengsel. 

I boka forteller Flatabø også historien til Marthe Stavrum, som var samboer med Julio Kopseng, en mann politiet senere har beskrevet som Norges mest notoriske voldtektsmann. 
Det er en viktig historie, men blir et sidespor. 
Flatabø gir oss et innblikk i hvilke mekanismer som kan slå inn hos overgrepsofre, som gjør at de blir værende hos en voldelig partner. 

Denne boken er viktig. 
Kunnskapen den gir oss om ungdomsmiljøer og synet de har på sex og overgrep, burde bli pensum på skoler i Norge. 
Både elever, lærere og foreldre burde lese denne. 
