i-mate JasJar
Er du på utkikk etter en mobiltelefon som kan gjøre alt? 
Eller hva med et alternativ til den bærbare PC-en? 
Da er i-mate JasJar løsningen. 

Har du aldri hørt om mobilmerket i-mate? 
Det er kanskje ikke så rart, fordi dette er faktisk helt nytt i norsk sammenheng. 
Vel, det er ikke helt riktig, for i-mate-mobilene er de samme telefonene som Qtek, men med et annet navn. 

i-mate JasJar er derfor den samme telefonen som Qtek 9000 som vi har skrevet om tidligere i høst. 
En telefon vi har gledet oss til, for dette monsteret er ikke som andre mobiltelefoner. 

Mangler ingenting 

i-mate JasJar er nemlig uhyre velutstyrt. 
Den har faktisk støtte for både Bluetooth og trådløst nett, i tillegg til at den fungerer på det nye 3G-nettet. 
Vi kan kanskje pirke litt og syte over at den ikke støtter EDGE, noe som betyr at man ikke har rask dataoverføring over absolutt hele landet. 
Men med alle de andre kommunikasjonsmulighetene på denne mobilen blir det som sagt veldig pirkete. 

Men det er ikke bare kommunikasjonsdelen som er bra. 
Den er også utstyrt med et relativt godt kamera med 1,3 megapiksler oppløsning. 
Men det er to kameraer i denne mobilen. 
For med 3G-støtte sier det seg jo nesten selv at den også er utstyrt med et kamera for videotelefoni. 

I tillegg er i-mate JasJar utstyrt med et fullstendig tastatur (selv om den mangler egne taster for Æ, Ø og Å), og i motsetning til de fleste slike mobiler trenger du ikke å stokke fingrene unødig. 
For disse tastene er mer enn store nok til at selv kraftige mannfolk kan taste raskt og godt. 
Skjermen er også rene luksusen. 
Med en 3,6 tommers skjerm med 640 x 480 punkters oppløsning som kan roteres er dette langt over det vi tidligere har sett på mobiltelefoner. 

Trenger bæremeis 

Alle disse godsakene betyr selvsagt at man sliter med at størrelsen på mobilen er i drøyeste laget. 
Det er kanskje ikke snakk om at du må ha med deg ekstra sekk, men det er jaggu ikke langt unna. 
Derfor er ikke dette noen mobil for de som er ut etter en lekker liten sak. 

For denne mobilen er en krysning av en PDA og mobiltelefon, noe som til vanlig betyr en del ekstra gram på baken. 
Men denne er enda større enn de kjente PDA-mobilene vi har sett hittil. 
Den veier faktisk hele 285 gram. 
Selv om den som sagt er ufyselig stor er designet veldig bra. 
JasJar ser ganske godt ut, har glimrende taster og det at man kan vri skjermen rundt gir mange muligheter. 

Ny Windows Mobile 

JasJar-mobilen er den første vi har testet med Windows Mobile 5.0, som er den nye versjonen av Microsoft mobil-OS. 
Vi har tidligere vært veldig fornøyd med dette operativsystemet og nå har det blitt enda bedre. 
Det gjør synkronisering med Microsoft-maskiner til en lek og medfører at de fleste kjenner til mange av funksjonene. 
En viktig forbedring er også at data ikke forsvinner dersom man er tom for strøm, noe som har vært et stort problem tidligere. 

Overraskende nok er mobilen litt treg til tider. 
For med 500 MHz-prosessoren Intel Bulverde har denne alle forutsetninger for å være veldig rask, og selv om den som oftest er det kan den også henge litt etter noen ganger. 
Den har også støtte for minnekort og fungerer derfor også godt som en ganske god MP3-spiller dersom man er ute etter det. 

Ser ikke hvem som ringer 

Når det gjelder telefonfunksjonene fungerer de relativt godt. 
Det er veldig god lyd i den, men den mangler en ekstern skjerm, så man har ikke mulighet til å se hvem man ringer, med mindre man har vridd skjermen slik at den er på utsiden av mobilen. 
Det følger selvsagt også med et akseptabelt håndfrisett. 

I forhold til dataoverføring er det enkelt å sette opp de forskjellige teknologiene, med 3G/GPRS eller Wi-Fi. 
Kanskje enda mer imponerende er det at telefonen bytter sømløst mellom de forskjellige teknologiene når man beveger seg inn og ut av nettene. 

Programvaremessig er den utstyrt med masse snacks. 
Den har full Office-støtte, med Outlook, Excel, Word og PowerPoint installert. 
Skype, PDF-leser og Messenger har den også, så her har man nærmest en egen liten PC. 

Godt laptop-alternativ 

Selvsagt er denne mobilen i dyreste laget for de aller fleste. 
Rett i underkant av ni tusen kroner er tross alt utrolig mye penger for en mobiltelefon. 
Men man får jo tross alt det meste man kunne ønske seg for disse pengene og de aller fleste funksjonene virker bra. 

Dersom du ikke bryr deg om at mobilen er diger og er på utkikk etter god funksjonalitet nøler vi ikke med å anbefale i-mate JasJar. 
Den har alt som trengs og kan i flere tilfeller faktisk brukes som et forholdsvis godt alternativ til en bærbar PC. 
