Film:Et sanselig syn 

Sex og fantasier er pirrende elementer i denne underfundige småhumoristiske reisen i sansenes verden. 

«BLIND» Norge. 
15 år. 
Regi: 
Eskil Vogt Med: 
Ellen Dorrit Petersen, Henrik Rafaelsen, Vera Vitali, Marius Kolbenstvedt 

Eskil Vogt har vist sin sterke filmatiske habilitet i samarbeidet med Joachim Trier i «Reprise» og «Oslo, 31. august». 
Nå har manusforfatteren tatt steget til registolen også. 

Resultatet er godt, om ikke akkurat oppsiktsvekkende. 
Den fascinerende historien vikler seg inn i småmuntre retninger, men preges også i blant av en distansert kjølighet. 
Filmen har en musikalsk og rytmisk helhet der tekst, bilder og musikk flettes sammen. 

Den beveger seg elegant mellom fantasi og virkelighet. 
Persongalleriet er troverdige, selv om dialogen dem imellom i blant har et noe kunstig og kjølig preg. 

Den konkrete historien er som følger; Ingrid (Petersen) er nylig blitt blind og må føle seg fram i sin nye verden der andre sanser slippes løs. 
Det at hun ikke lenger ser, skaper forvirring og usikkerhet. 
Løsningen er å skape et nytt univers, i form av notater der hennes egen situasjon mikses med det hun ser i sitt indre blikk. 

Og det er ikke så rent lite som skjer når fantasien slippes løs. 
I Ingrids mørke verden er det ikke smålåten romantikk som ruler, her er det full pinne med porno og eksplisitt sex. 
Nedtegnelsene av opplevelser, det være seg reelle eller fantasier, blir også hennes vei mot et liv der hun kan begynne og «se» omverdenen igjen. 

Filmen byr på flere lag, gjennom Ingrid speiles også andre ensomme skikkelser med et vrient eller angstfylt forhold til tilværelsen. 
Det gjelder for eksempel en pornofiksert, usikker mann og en noe isolert alenemor. 
Det gjelder også Ingrids forhold til ektemannen (Rafaelsen), som i høy grad får unngjelde for hennes fantasier - hvis det nå er det det er da; fantasier. 

Den lekende vekslingen mellom diktning og virkelighet er muntert fascinerende, men kan i blant virke noe søkt. 

Men Eskil Vogt evner å kombinere frekkhet og poesi på en måte som gjør at filmens evne til å vekke nysgjerrighet forsterkes også lenge etter at du har sett filmen. 
Ingrids sanselig syn blir også en metafor på filmen selv. 

Filmen har hatt offisiell premiere under filmfestivalen i Berlin, og har Norgespremiere 28. februar. 
