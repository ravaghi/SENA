Med et hjerte av rock'n roll
Petter Baarli (48) solodebuterer. 

ALBUM: 
Det handler om riff. 
Om ville soloer. 
Boogie og dunkende driv. 
Om musikk som oser av seine netter på klubber der gulvet er seigt av whisky, svette, blod og glassbiter og lufta er tung som bassdunk fra helvete. 

Petter Baarli er en rocker par excellence, en Karius & Baktus med gitar, med en merittliste herfra til neste solsystem, men dette har han faktisk til gode: 
Å utgi ei plate som bare bærer hans eget navn. 
Men med masse hjelp fra likesinnede, blant dem den velkjente cowpønk-pioneren Jason «& the Scorchers» Ringenberg, er også denne delen av karrieren på plass. 

Baarli er ingen sølvgutt. 
Han synger som en blanding av Sid Vicious og Ron Wood. 
All musikk er skrevet av Baarli selv, bortsett fra en låt av Richard Wagner som er kalt «Ride the Valkyries» (den heter strengt tatt «Ride of the Valkyries», som jo er noe annet, men hvilken rolle spiller et ord fra eller til, its only rock n roll). 

Gitarer, bass, trommer og piano rister og koker, vrenger seg ut og inn og fram og tilbake, høyt og lavt, uten stans. 
Musikken koker av rock n roll-historie; her er hele tradisjonen fra Chuck Berry til Yardbirds og Rolling Stones, via diverse 70 talls gærninger, til Sex Pistols på den ene siden og Crazy Horse på den andre, og nå kommer alt dette veltende på en gang. 

Så gæernt kan det gå når du ikke gjør stort annet enn å spille gitar fra du er 11 år gammel. 
For 37 år siden. 
Gratulerer med solodebuten! 
