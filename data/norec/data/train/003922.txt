Conan O’Brien Can’t Stop
Nær og personlig Conan O'Brien i ufiltrert dokumentar. 

I 2009 fikk talkshowverten Conan O’Brien endelig oppfylt sin store drøm, da han tok over for Jay Leno som programleder i The Tonight Show på den riksdekkende amerikanske tv-kanalen NBC. 

Men bare 7 måneder senere var det slutt. 
Sjefene ville ha Jay Leno tilbake i sin gamle sendetid og flytte The Tonight Show til etter midnatt. 

O’Brien sluttet i sinne, med en kontrakt som hindret ham i å være programleder på TV de neste seks månedene. 

Ut på stand-up turné 

Dokumentarfilmen Conan O’Brien Can’t Stop, som nå er ute på DVD, forteller hva han gjorde deretter. 

Han dro ut på The Legally Prohibited from Being Funny on Television Tour, en utmattende 44-dagers stand-up-turné gjennom 30 byer i USA. 

Denne interessante filmen tar oss med i kulissene og viser O’Brien på både sitt beste og verste. 

Nær og personlig 

O’Briens exit fra The Tonight Show var svært kontroversiell og omdiskutert, og her forteller han åpenhjertig hva han egentlig føler om måten det skjedde på. 

Jeg vet ikke hvor synd vi skal synes det er på ham. 
Han fikk tross alt med seg 44 millioner dollar på veien ut. 

Likevel, jeg har sett ham mange ganger på TV, men aldri så nær og personlig som her. 

Regissør Rodman Flender gjør en god jobb med å være flue på veggen, og formidle ufiltrerte tanker om den nye tilværelsen fra stjerna selv. 

Krevende mann 

Fans av O’Brien blir mye bedre kjent med ham gjennom denne dokumentaren, men det er ikke alltid til O’Briens fordel. 

Her viser han seg som en, til tider, svært krevende mann å jobbe for. 
Assistentene blir ofte ofre for hans grovkornede vitser, bitende sarkasme og aggresjon i form av litt for hard lekeslåssing. 

Det er åpenbart at vi her ser en stresset komiker med behov for avreagering. 
Jeg synes det er tøft av O’Brien å la oss være vitne til det. 

Smittende energi 

Samtidig liker jeg hvordan filmen skildrer O’Briens møte med publikum. 
Som han selv sier, dette er første gang noen faktisk betaler for å se ham være morsom. 

Det er lett å se at denne energien smitter over på ham, og at det oppstår en toveis-kommunikasjon som løfter showet. 

Klippene vi får se fra forestillingen i denne filmen, får meg til å ønske jeg var tilstede selv. 

Fanget opp i øyeblikket 

Dokumentaren kan i perioder virke litt for tilfeldig og springende. 
Det kan være at regissøren har hatt begrensede muligheter og har vært nødt til å improvisere mye på direkten. 

Men det gir samtidig innholdet en umiddelbar følelse av å være noe som er fanget opp i øyeblikket, ikke instruert. 
Og det finnes absolutt kjedeligere mennesker å være flue på veggen hos. 

Er du fan av den rødluggede tv-personligheten, er Conan O’Brien Can’t Stop et must! 
Den er nå ute på DVD. 
