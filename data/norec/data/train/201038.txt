Canon Ixus 75
Lekkert design, tynt nok til brystlomma og diger skjerm. 
Vi har testet Ixus 75. 

Alle produktfoto: 
Per Ervland 

De små IXUS-kameraene har vært elleve år i handelen, og det er ingen tilfeldighet. 

Canon har nemlig hatt for tradisjon å lage disse kamerane meget gode, og helt siden seriens spede begynnelse, har de alltid vært blant de minste og hendigste å ha med seg på tur. 

Det er også tilfelle for en av de nyeste modellene, Ixus 75, som med under 20mm tykkelse virkelig kan sies å være et kamera som kan puttes i lomma. 
I likhet med sin lillebror, Ixus 70, har kameraene et litt annerledes design enn resten av ixus-serien, med et sort felt rundt objektivet. 
Forskjellen dem i mellom er at denne modellen har 3 LCD-skjerm, mens Ixus 70 nøyer seg med 2,5. Ellers skal de, i følge Canon, være like. 

Objektivet har de samme spesifikasjonene som de fleste andre kameraer av denne typen. 
Brennvidden på 5.8-17.4mm tilsvarer 35-105mm på et 35mm-kamera, og største blender er f2.8 på vidvinkel og f4.9 på tele. 
Makronærgrensen er på 3cm. 

I kameraet sitter en 1/2,5 CCD-brikke som fanger bilder med en oppløsning på 7 megapiksler, og høyeste ISO-verdi som kan settes manuelt er ISO 1600. 
Ixus 75 har også den nye Digic III-prosessoren, hvilket også betyr at kameraet har ansiktsgjenkjenning. 

Vekker nysgjerrighet 

Kamerahuset fanger stor oppmerksomhet i sosiale sammenhenger, og den siste uka har mange hevdet at dette skal jeg ha. 
Det har et utpreget lekkert design med pene linjer, det er lite av størrelse (uten at det går for mye ut over komforten) og skjermen på baksiden er, som nevnt, 3 diagonalt, som gjør den til en av de største på markedet. 

På toppen av kameraet finnes av og på-knappen, utløserknappen med zoomring og en skyvebryter som kan settes i tre posisjoner: filmmodus, vanlig kameramodus og scenemodus. 
I sistnevnte modus kan du velge mellom ulike bildeprogrammer som snø, portrett og nattfotografering. 
Med andre ord er det ikke en egen bildevisningsmodus på denne bryteren, og det betyr at en egen avspillingsknapp på baksiden brukes for å vise bildene. 
Et lett trykk på utløserknappen bytter tilbake til opptaksmodus, akkurat slik vi vil ha det. 
Canon har for øvrig en meget god løsning når du ser på bilder i kameraet, der bildet automatisk roteres når du snur kameraet nitti grader. 

På baksiden er det noe trangt om plassen, som i stor grad forårsakes av at skjermen er 3 stor. 
I godt lys er den også meget god, men blir fort kornete med treg oppdateringsfrekvens når lystilgangen minskes. 
Dessuten får den lett fettmerker og reflekterer mye lys i solskinn, som gjør at innsynsvinkelen blir begrenset i slike situasjoner. 

Den store skjermen gjør at de med størst fingre kan finne Ixus 75 noe småknotete å betjene - spesielt piltastene, som er organisert i en ring, vil være litt i minste laget, noe de også var på forgjengeren, Ixus 65. 

Piltastene fungerer også som snarveier til makro, blits, selvutløser. 
ISO etc, og er dessuten berøringssensitive. 
Når du så vidt er borti en av dem, vises menyvalgene på skjermen, som er kjekt hvis du skal ta bilde i stummende mørke. 

Valgfri snarvei 

Under piltastene finnes en menyknapp og en knapp for å endre informasjonsnivået på skjermen. 
På oversiden - den nevnte avspillingsknappen og en snarveisknapp du selv bestemmer funksjon på. 
Vi satte vår på å starte og stoppe filmopptak. 

Func-knappen i midten av piltastene bringer frem en meny for bildeinnstillinger. 
Her kan du blant annet justere oppløsning, hvitbalanse, eksponeringsompensasjon etc. 
I tillegg kan du bytte mellom ulike sceneprogrammer (gjelder SCN-modus), panoramafunksjon etc. 

Det er også her du finner den morsomme fargevariasjonsfunksjonen, der du kan beholde en farge i bildet, som du også kan bruke når du spiller inn film. 
Filmkvaliteten er også svært god på dette kameraet, og du har også mulighet til å filme med 60 bilder i sekundet (320x240), som gjør at du kan få flytende sakte film ved avspilling. 

Ellers er resten av menyene de samme som Canon har hatt i sine kameraer de siste årene. 
Hovedmenyen er delt i tre  en meny for opptaksmpdus som fokuseringstype, røde øyne-fjerning etc., mens en egen innstillingsmeny har valg som tid/dato og formatering. 
Den siste menyen lar deg endre lydvolum, slå av og på lukkerlyd etc. 
Alle menyer har norsk språkdrakt om du vil. 

I bunnen ligger batteriet bak et lokk med en ekstra tapp for å holde det på plass, og minnekortet ligger rett ved siden av. 
Utganger for lyd/bilde og USB ligger bak et lokk på høyre side av kameraet. 

Ytelse 

Ixus-kameraene yter som regel meget godt sammenlignet med andre kameraer av samme type, og oppstartshastigheten på bare 0,9 sekunder er imponerende også på Ixus 75. 
Autofokusen er også vanvittig rask, og det er i det hele tatt lite å sette fingeren på ytelsesmessig. 
Det eneste må være forsinkelsen fra du trykker til bildet tas dersom du har aktivert røde øyne-funksjonen, hvor det kan gå så mye som et drøyt halvsekund. 
En annen ulempe er at kameraet kun har batterikapasitet til 210 bilder etter CIPA-standarden, som er i minste laget i dagens kameramarked. 
Det er medaljens bakside med tanke på den store skjermen. 

Bildekvalitet 

Vi har blitt bortskjemte med god bildekvalitet i det siste, og selv om Ixus 75 jevnt over leverer god kvalitet på bildene, når det ikke helt opp til de beste i denne klassen. 

Begynner vi med ISO-verdiene, blir kvaliteten på bildene merkbart redusert allerede på ISO 200. 
Riktignok ikke på grunn av støvkorn, men heller på grunn av ganske aggressiv støyfjerning som også fjerner detaljer i bildet. 
Under ser du et utsnitt av hvordan et typisk ISO 200-bilde innendørs ser ut: 

Siden kameraet ikke har bildestabilisator, brukes ISO 200 i de fleste situasjoner dersom du har satt ISO-modusen på automatisk. 
I tillegg er hjørneuskarpheten nokså tydelig ved visning på skjerm, som du ser eksempel på til høyre - et forminsket utsnitt tatt mot hjørnet oppe til høyre. 
Det skal dog sies at du ikke vil legge spesielt godt merke til dette hvis formålet med et slikt kamera er å fremkalle bilder i 10x13-cm-format. 

Ixus 75 eksponerer som regel veldig godt, og dynamikken er god med ganske varme farger som er lette å like. 
Utendørs på lyse dager (som det stadig blir flere av på denne tiden av året) blir himmelen ofte utblåst, som alltid har vært et "varemerke" for Canons kompaktkameraer. 
I tillegg er den kromatiske feilbrytningen nokså markant, mens fortegningen er ganske moderat. 

Konklusjon 

Ixus 75 er et kamera som fanger oppmerksomhet; det skal være sikkert. 
Mange av de som har sett kameraet har kommentert hvor lekkert det er, og vi kan langt på vei være enige i at dette er det lekreste kameraet Canon har i Ixus-stallen sin. 

Størrelsen er også meget kompakt, som gjør at du faktisk kan ha det på innerlomma i dressen uten at det synes. 
Det er svært kjapt og responsivt, og har god brukervennlighet som vi har vært vant med fra Canon de siste årene. 
Enkelte vil dog synes at den store skjermen tar FOR stor plass og at det går ut over betjeningsvennligheten, spesielt med tanke på piltastene. 

Bildekvaliteten er jevnt over god, men ikke så god som den er hos de beste i denne klassen, og med tanke på at en av våre favoritter, 800 IS, er billigere i skrivende stund, synes vi at det fremstår som et bedre kjøp, med bedre optikk og bildestabilisator. 

Men, er du villig til å gå ned litt på bildekvalitet og ofre bildestabilisatoren til fordel for et lekrere og mer kompakt kamera bør du for all del vurdere Ixus 75. 
Ta en titt i fotoalbumet knyttet til denne artikkelen for å se en god håndfull eksempelbilder som vi har tatt den siste uken. 
