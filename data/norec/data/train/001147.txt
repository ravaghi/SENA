Rap som renser
Q-Tip, Amfiscenen 

Med fjorårets kledelig titulerte The Renaissance beviste Kamaal Fareed at han fortsatt har det, tjue år etter at A Tribe Called Quest pumpet ut klassikere for de mest tilbakelente av klodens hiphop-hoder. 
Forventningene til Q-Tip (eller The Abstract, som venner kaller ham) var derfor store i forkant av gårsdagens konsert, og det er en sann glede å kunne slå fast at han leverer varene også i levende live. 

Høydepunktene står i kø idet Tribe-katalogen snus på hodet og drysses over Amfiet. 
"Sucka Nigga", "Award Tour" og "Scenario" er triptykonet som etterlater undertegnede nærmest hulkingens rand. 
Men også solotopper som "Vivrant Thing" gjør dypt inntrykk, ikke minst på grunn av det tette bandet og den gjennomlykkelige stemningen som rir det rause oppmøtet. 

Det hele ruller og går forbløffende jevnt, og ferske godlåter smyger seg mellom eldre klassikere så velolja og ubesværet at det hele nærmest føles som en i overkant sømløs, men like fullt befriende avslutning på en lang dag. 
Selv om spørsmålet "Can I Kick It?" aldri stilles, ville svaret uansett vært: 
Visst kan du det, Q-Tip. 
