Trening for sofagriser
Det er forfriskende å spille et spill som drar deg opp av sofaen istedenfor ned i den. 

La det være sagt med en gang: 
«Wii Fit» er ikke beregnet for deg som sikter på deltakelse i fitness-mesterskap eller New York Marathon. 

Trenger du derimot en enkel start mot en litt mer bevegelig og aktiv hverdag, kan «Wii Fit» være en fin måte å starte på. 
Veien fra sofaen til stuegulvet er som kjent noe kortere enn over dørstokkmila og til treningsstudioet. 

«Wii Fit» kommer komplett med et hvitt balansebrett og å bære pakken hjem fra butikken er nesten en treningsøkt i seg selv. 

Brettet gir deg tilbakemelding på holdningen din og hvordan kroppsvekten er fordelt, samtidig som det holder oversikt over vekt/BMI og balanseferdigheter over tid. 

Som en slags fitness-motpart til spill som «Brain Age» og «Big Brain Academy» introduserer «Wii Fit» en egen «Wii Fit-alder» som spretter opp og ned mellom alderdom og ungdom alt etter hvordan det står til med balanseevnen. 

Grundige om ikke spesielt spennende instruksjonsvideoer geleider deg gjennom øvelsene, og gir både forklaring på hvilke deler av kroppen man trener og hvordan de skal utføres mest mulig korrekt. 

Treningsøvelsene er inndelt i fire kategorier: Yoga, styrke, aerobiske øvelser og balansespill. 
Til sammen skal disse øvelsene øke fleksibilitet, styrke og balansere kroppen, brenne fett og forbedre dine atletiske ferdigheter. 

Etter hvert som du spiller og blir bedre i hver av øvelsene, åpnes det opp nye øvelser og flere vanskelighetsgrader som gir deg nye utfordringer å bryne deg på. 
Etter en ukes tid med jevnlige treningsøkter sitter du med et førtitalls øvelser. 

Yogaøvelsene legger stor vekt på riktig pusteteknikk og lar deg strekke og bøye på kroppen på alle mulige måter. 
En rød prikk på skjermen viser hvor flink du er til å holde balansen og fordele vekten riktig, og gjør at den store utfordringen ligger i å holde denne prikken innenfor et avgrenset område. 
Noe jeg garanterer er langt vanskeligere enn det høres ut til! 

Under styrkeøvelsene finner du varianter av velkjent gymtimefyll som armhevinger og situps kombinert med mer eksotiske øvelser som «Rowing Squat» og «Torso & Waist Twists». 

Også her settes balansen på prøve, og utfordringen ligger til tider mer i å få den røde prikken til å lystre enn i selve styrkeøvelsen. 

Balanseøvelsene er spillets atletiske sjarmtroll med blant annet slalom-, snowboard-, skihopping- og målvaktspill, samt det fantastiske pingvinspillet hvor man med kroppsvekten vipper på et isflak for å fange mest mulig fisk. 

Disse gir et morsomt avbrekk fra den mer seriøse treningen og skal ifølge spillet gi bedre balanse og kroppsbeherskelse. 

Dessverre er innholdet i den aerobiske kategorien skuffende tynt. 
Seksjonen har kun 9 øvelser, og rundt halvparten er varianter av hverandre. 

Hoftevrikking med luft-rokkeringer og på-flekken-løpeturer med wii-moten i bukselomma gjennom virtuelle parklandskap er øvelsene som lykkes best med å øke pulsen. 
De øvrige øvelsene - boksing og step-øvelser - lar pulsen slappe av mens hjernen gjesper seg gjennom relativt enkle koordinasjonsøvelser. 

Selv om det er overraskende motiverende å jogge hakk i hel bak en mii med irriterende god kondis, kan ikke småhopping i sokkelesten på stuegulvet erstatte en joggetur med gode sko i frisk luft på godt underlag. 

Jeg savner dessuten muligheten til å i større grad planlegge treningsøktene, og tips til hvilke øvelser man bør sette sammen for å nå personlige mål. 
Det slår meg dessuten som litt synd at det eneste konkrete målet spillet lar deg formulere, er endring i kroppsvekt. 

Selv om utførelsen ikke ville vært like enkel, hadde det vært interessant å se en mer helhetlig treningspakke hvor utholdenhet, styrke og smidighet også kunne være mål på fremgang ved siden av kroppsvekt og balanse, som selvfølgelig - tilleggsutstyret tatt i betraktning - er naturlige størrelser å måle. 

«Wii Fit» er på ingen måte en vidundermaskin, og absolutt ikke et komplett treningsstudio på boks. 
Men spillet sikter heller ikke på å være dette. 

Spillets store styrke er at den gjør det lett å komme seg opp av sofaen for en liten daglig treningsøkt slik at fysisk aktivitet på en enkel måte blir en rutinemessig del av hverdagen. 

PS: 
I salg fra fredag 25. april. 
Spillet koster rundt 900 kroner, inkludert balansebrettet. 

Trailer fra treningsspillet Wii Fit. 
