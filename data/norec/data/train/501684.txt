Høyst godkjent seilas i nye farvann for John Olav Nilsen
På god vei til tross for litt rusk. 

Ettersom det nye bandet til John Olav Nilsen lyder navnet Nordsjøen, er det kanskje ikke rart at hovedpersonen selv stiller i regnjakke på scenen torsdag kveld. 
Men selv om det har stormet rundt ham de siste par årene, seiler han trygt og godt videre på den musikalske fronten. 
Mer enn bestått, selv om det gynger litt av og til. 

Og det er absolutt ingen tegn til at fansen har glemt ham. 
Mindre enn fem minutter tok det å selge ut Nilsens to konserter på Østre – en hovedkonsert fredag og en ekstra dagen før. 

En kan like eller mislike musikken. 
Men det er ingen tvil om at knapt noen bergenske artister, kanskje med unntak av Jan Eggum, har en slik klart definert identitet som John Olav Nilsen. 
Enten det gjelder vokalteknikk (eller mangel på sådan), komposisjoner eller tekster, hører du umiddelbart at det er 5071 Loddefjords store sønn som står bak. 

Konserten torsdag viser også klart at Nordsjøen ligger noen skutelengder foran det forrige bandet til John Olav, Gjengen, når det gjelder musikalsk kompetanse. 
Foreløpig har Nordsjøen riktignok bare en håndfull spillejobber bak seg, og det kan til tider også høres. 
Men for det meste sitter det som det skal. 
Selv om det ikke er helt fritt for litt rusk i maskineriet dann og vann. 
Det vil nok låte riktig bra når vi nærmer oss Bergenfest i juni, der Nilsen selvfølgelig er på plakaten. 

I stor grad er det låtene fra den nye platen som blir presentert, med singlene «Inn i min tid» og «Paris, Bergen» som start. 
Mer enn godkjent applaus, men uten allsangen som tidligere ellers har hatt for vane å prege Nilsens konserter. 
Det vil si. 
Når John Olav midtveis legger inn et lite parti med gamle låter, «Hundeår», «Eurosport» og ikke minst «Hull i Himmelen», er allsangen fra de 240 i lokalet nesten like kraftig som under avskjedskonserten på USF for snart tre og et halvt år siden. 

Selv om Nordsjøen strengt tatt er en trio, som foruten John Olav inneholder hans to kompiser fra Gjengen, gitaristene Lars Eriksen og Einar Vågenes, er liveutgaven utvidet med tre ekstra medlemmer på henholdsvis bass, tangenter og trommer. 
Noe som bidrar til en atskillig mindre elektronikapreget og mer organisk sound, enn albumet. 

Anmeldelsen er gjort på grunnlag av torsdagens ekstrakonsert. 
