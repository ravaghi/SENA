Kanskje den nye Justin?
Disney-aktig sølvgutt-R&B fra 16-årig popfenomen. 

|||ALBUM: 
Justin Bieber er en blanding av Justin Timberlake og Eivind «Ratiti» Løberg, et enmanns Jonas Brothers, en Topp-plakat waiting to happen. 

Det siste halve året har den kanadiske sekstenåringens tween-appell og sølvgutt-r&b; satt den amerikanske musikkbransjen på hodet på en måte man ikke har sett siden Britney Spears slapp «Baby One More Time». 

Det skader selvfølgelig ikke at det hele begynte med at moren til Justin la ut syngevideoer på YouTube. 

Glatt, søt og vennlig Justin Bieber er et fenomen, og i skrivende stund et av de mest populære samtaleemnene på Twitter. 

Da er det ikke overraskende at «My Worlds» faktisk er akkurat slik man på forhånd forestilte seg at den kunne være. 

Den r&b-; inspirerte popen er like glætt som pomadesveisen på coveret, vokalen er så søt og Disney-vennlig at man formelig kan se for seg Bambi danse og det er inn det ene øret, ut det andre og rett opp på tolvåringsveggen. 

Elveblest-cover 
Nå er det ingenting nytt eller spennende ved Justins musikk, men det betyr ikke at albumet ikke består av godt pophåndverk. 

For hver elveblestframkallende dancepopcover av The Cardigans' «Lovefool», får man også en låt som singelen «Baby». 

Produsert av r&b-wonderboy; The-Dream og rapgjestet av Ludacris, er låten så uskyldig, spenstig og latterlig fengende, at den allerede har reservert en plass i tyggegummipophimmelen sammen med «My Boy Lollipop», «Mmmbop» og «Don't Say You Love Me». 

Om Justin Bieber er den nye Michael Jackson, Usher eller Chris Brown? 

Nææh, men det gjør vel ikke noe så lenge den som vil kan kjøpe en Justin Bieber-joggebukse på nett? 
