Tronskifte på nett
Glem «Battlefield Vietnam». 
Her er den egentlige oppfølgeren til megasuksessen «Battlefield 1942». 

Skytespillet «Battlefield 1942» traff umiddelbart 

Spillet blandet taktisk dybde med et kontrollsystem som var så enkelt og selvforklarende at hvem som helst kunne kose seg bare minutter etter at spillet var startet første gang. 

Det leverte den samme umiddelbare appellen som hadde gjort «Counter-Strike» til et fenomen, med et omfang svært få var i nærheten av den gang. 

Det var andre verdenskrig det gikk i. 
På store brett kunne spillerne styre stridsvogner, kampfly, båter, biler eller tusle rundt til fots. 
Gjerne alt sammen i løpet av noen minutters spilletid. 

Den første forelskelsen ville derimot ha gått over raskt dersom taktikk, lagspill og generell dybde ikke ble gjeldende etter hvert. 
Men også her overbeviste «Battlefield 1942». 

Det overbeviste såpass at jeg anser det for å være blant de mest innflytelsesrike og viktige multiplayer-skytespillene noen sinne. 
En liten, eksklusiv klubb som forøvrig består av «Doom», «Quake», «Team Fortress» («QuakeWorld»-modifikasjon), «Counter-Strike» («Half-Life»-modifikasjon), «Rainbow Six» og muligens også «PlanetSide» og «Halo». 

Spill som på hver sin måte, har inspirert utallige andre utviklere eller på annet vis har vært sentrale i videreutviklingen av multiplayer i skytespill. 

Etter at «Battlefield 1942» slo gjennom, har flere forsøkt seg på lignende spillbarhet - inkludert «Joint Operations» og «Star Wars: Battlegrounds». 
Det har i tillegg kommet tre «Battlefield»-utvidelser - «Secret Weapons of WWII», «The Road to Rome» og «Battlefield Vietnam». 

Ingen av disse har klart å utfordre tronen «Battlefield 1942» har sittet komfortabelt i. 
Før nå. 

Med «Battlefield 2» får du den egentlige fortsettelsen av «Battlefield»-serien. 
Denne gang foregår det i en moderne setting, hvor tre fraksjoner - USA, Kina og en koalisjon bestående av flere land i Midt-Østen - kjemper mot hverandre. 

«Battlefield 1942»-modifikasjonen «Desert Combat» er en åpenbar inspirasjonskilde, men «Battlefield 2» er proffere, mer solid og har langt mer tyngde. 
Så får det være opp til andre å krangle om hvilket av de to som har mest sjarm. 

Alle de viktigste nyhetene i «Battlefield 2» er knyttet til en betydelig utvidelse av lagspill-elementene. 

Du har et eget kommandør-modus, hvor én person kan sitte og styre taktikk ved hjelp av et oversiktskart. 
Du har mulighet til å lage små «squads», hvor laget du spiller på kan deles inn i mindre enheter, og du kan nå også snakke med lagkameratene via det innebygde talesystemet (Voice over IP). 

I tillegg har «Battlefield 2» et ranking-system, som betyr at hver enkelt spiller kan stige i gradene basert på hvor bra man gjør det i spillet. 

Det ligger en reell fare i at «Battlefield 2» kan bli for «hardcore» for enkelte . 
Men det er i så fall forbigående for de fleste. 

Nyhetene er nemlig akkurat passe intuitive til at de kryper under huden og setter seg i fingerspissene etter relativt kort tid. 
Og når man instinktivt skjønner alt som skjer på skjermen (og det kan være svært mye som skjer på skjermen nå, bare så det er sagt), vender den originale spillegleden tilbake. 

Sånn sett har nok Digital Illusions gjort det eneste de kunne gjøre. 
En gjenoppfinnelse av «Battlefield»-konseptet som makter å ivareta den grunnleggende spillbarheten som gjorde forgjengeren til en klassiker, samtidig som du får nok nyheter til å bli nyforelsket. 

For min egen del, må jeg innrømme at jeg ikke er like engasjert i «Battlefield 2» som jeg var i «Battlefield 1942». 
Etter mange intense runder i oppkjøringen til lansering, føler jeg meg faktisk ferdig med spillet, og jeg kommer neppe til å spille det noe særlig mer nå som anmeldelsen er skrevet. 

Men det handler om mine personlige preferanser i dag - jeg gleder meg enormt til spill som ligger i en helt annen gate, nærmere bestemt «Quake 4» og «F.E.A.R.». 

Man må være blind for å ikke se kvalitetene i «Battlefield 2». 
Det er snakk om en gedigen prestasjon, et fantastisk spill med kvaliteter som vil holde interessen til spillerne oppe i månedsvis. 
Årevis for mange. 

Og da er det nærliggende å tro at det er meg det er noe feil med. 

RUNE FJELD OLSEN 

OBS! 
«Battlefield 2» har enormt høye maskinkrav. 
Les gjennom kravene under nøye, det er for eksempel mange relativt nye skjermkort som ikke er støttet. 
