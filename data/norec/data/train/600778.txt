Uten mål og mening
Jesús (Jesus moises Rodriguez) og Fausto (Rubén Sosa) er to illegale innvandrere fra Mexico som lever fra hånd til munn i USA. 

Hver dag henger de utenfor et kjøpesenter sammen med andre i samme i samme situasjon i håp om å bli tilbudt tilfeldig arbeid. 

«Los Bastardos» er regissør og manusforfatter Amat Escalantes andre spillefilm, og hans internasjonale gjennombrudd. 
I fjor fikk filmen hovedprisen under Kosmorama Trondheim Internasjonale Filmfestival. 

Undertegnede opplever filmen som et ufullbyrdet skoleprosjekt med utviklingspotensiale. 
Den mangler de nødvendige dramaturgiske virkemidlene som skal til for å drive historien fremover, og den er full av lange intetsigende scener tilsynelatende uten mål og mening. 

Utgangspunktet for filmen kunne ligge an til et spennende og interessant innblikk i de illegale innvandrernes hverdag som er strippet for verdighet og rettigheter. 
I stedet ender det opp som et mislykket forsøk fylt av klisjeer og stereotypier, både i fremstillingen av mexicanere og amerikanere. 

Det eneste positive med filmen er det rent visuelle. 
Escalante viser absolutt talent når det gjelder kameraføring og bruken av naturlig lys. 
Filmen er strippet for all type jåleri eller spesialeffekter, og gir nesten inntrykket av at den er dokumentarisk. 
I sin helhet blir likevel filmen fullstendig uinspirerende. 
