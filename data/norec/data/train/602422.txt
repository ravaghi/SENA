Det hjemsøkte huset på prærien
Små barn og gammelt leketøy er og blir noe av det skumleste som finnes. 

Tiden er 1950-tallet. 
Settingen er et avsidesliggende barnehjem. 
Besetningen er en katolsk nonne, en håndfull foreldreløse jenter og et ektepar som bærer på en mørk hemmelighet. 
Ja, også er det selvsagt Annabelle, den bleke dukken med de døde, stirrende øynene som først dukket opp i "The Conjuring" (2013). 
Det er hennes forhistorie vi får her. 

Den svenske regissøren David F. Sandberg ("Lights Out") er flink med kontraster: lys og mørke, stillhet og støy, harmoni og kaos. 
Når han i tillegg har forstått viktigheten av å etablere en passe utrygg atmosfære før helvete omsider bryter løs, klarer han å kryste bemerkelsesverdig mye uhygge ut av det som i utgangspunktet er lite annet enn en oppsamling av utbrukte spøkelsesfilmklisjeer. 
Sympatisk nok trenger man heller ikke å ha sett den forglemmelige førstefilmen fra 2014 for å få utbytte av denne. 

"Annabelle 2" utfordrer ikke slik hippere skrekkfilmer som "Raw", "Get Out" og "It Comes at Night" gjør. 
Den verken lefler med tabuer eller tvinger deg til å tenke. 
Men tatt for det den er – en popcorn-grøsser av den gamle skolen – fungerer filmen akkurat som den skal. 
