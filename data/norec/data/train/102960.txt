Beth Hart/Joe Bonamassa:«Don't Explain» 

(Provogue / Cosmos) 

Rått, men stilfullt mestermøte. 

En av rockens råeste kvinnestemmer på denne siden av Janis Joplin møter her gitarvidunderet Joe Bonamassa med et resultat der bluesens blåskjær dominerer foran soulen. 
Harts intense, uslipte stemme står godt til Bonamassas vidunderlige gitarlyd. 
De to forsøker aldri å ta oppmerksomheten fra hverandre, men utfyller heller hverandre i et lydbilde som helt klart kunne ha vært enda mer organisk og luftig slik at hovedpersonene hadde kommet maksimalt til sin rett. 

Låtutvalget spenner fra Bill Withers til Tom Waits, fra Aretha Franklin til Etta James og Billie Holiday. 
De er alle giganter som det er modig å strekke seg mot, ikke minst vokalt. 
Beth Hart klarer det nesten. 

BESTE LÅT: 
«For My Friend» 
