Stillhet er det nye grøsset
La deg skremme en gang i år av denne tausheten. 

GRØSSER: 
Åpningen i «A Quiet Place» trekker oss kjapt mot filmatisering av Cormac McCarthys «The Road» etter den store ødeleggelsen. 
Noen tasser barbeint rundt på et kjøpesenter. 
Alt er stille, ikke en lyd. 
Bare tassende skritt, noen skygger før vi sakte blir så smått visuelt kjente med fem ansikter, en familie på flukt ut på landet. 
Til en gård. 
For å overleve. 
De snakker ikke sammen, vel det er feil. 
De kommuniserer godt ved hjelp av tegnspråket. 
Hva har skjedd? 
Hele verden virker øde og forlatt. 
Hvem truer? 
Hvorfor? 

Tegnspråkgrøsser 

Mat, vann, strøm og alt annet ser ut til å fungere, men kammerspillet med familien sklir ikke rett inn i «dette har vi sett og hørt før». 
Dette er ganske så oppfinnsomt og stramt laget, en grøsser av det vi kan kalle en moderne stumfilm der det går 45 minutter før en av skuespillerne sier ett eneste ord. 
Sjelden kost i vår støyfulle samtid. 
Og, den første og eneste musikken vi hører – uten lydskisser for å bygge oppunder den tause og truende skrekken – er Neil Youngs «Harvest Moon». 
I rollene finner vi den britiske Golden Globe-vinneren Emily Blunt og hennes virkelig ektemann, John Krasinski. 
Sistnevnte har også regidebut i det store formatet og det gjøres nennsomt og nedtonet til grøsser å være. 

Smalahove 

Men, vi blir jo alltid lei denne typen utenomjordiske vesener som «styrer» ettersom de kommer fra den samme fabrikken av forvokste smalahove, men vi liker det saktegående, det vi ikke ser og stillheten. 
Støy er veldig ofte brukt som et virkemiddel for å skremme oss ut av det gode skinn, men her er det stikk motsatte, og vi har sjelden vært i en liten sal med mer truende stillhet der den tause spenningen er ekkelt medrivende. 

Den minste lyd kan drepe, og et nytt barn er også på vei Hvordan skal den nyfødte forbli det tauseste spedbarnet som kan overleve de med superhørsel? 
Vi stifter også et spennende og nytt bekjentskap med den unge skuespilleren Millicent Simmonds. 
Danske Charlotte Bruus Christensen bærer ansvaret for det filmatiske håndverket, nærgående, effektiv og på en delikat grøssende måte. 
Skal du la deg skremme realt en gang i 2018, gjør det med stillhet. 
