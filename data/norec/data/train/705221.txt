Tønes:Pausemusikk før neste album 

To fine, to halvbra og en oversatt. 
En ep på det jevne. 

Tønes: 
"Ikkje mogna" (Kinkverk/Border) 

Frank Tønnesen fra Sokndal er forsinket med sitt nye album, så han korter ventetiden med en fem kutt lang ep. 

Den distribueres av svenskbaserte Border, som gir ham en vaskeseddel med på veien: 
"Hans sound är en intelligent pop som andas England, fast framfört på den norska dialekten haua – som låter väldigt svenskt". 

Haua veldig likt svensk? 
Det er mer enn jeg har tenkt på, men mulig det. 
Et kommende marked i øst kanskje, selv om dette er ting som ikke passet inn på den neste platen. 

Unntaket er visstnok "Maxitaxi", en sang spunnet rundt tittelen og et godt ord å synge på haua. 
Det siste minuttet er flott. 

Han fortsetter vakkert med "Våkna ny", en Tønes-vri a la Finn Kalvik på The Mountain Goats' "Woke up new". 
"Ein tidlig måren" er en flott hverdagsskildring, og "Motellblues" er det lett å kjenne seg igjen i. 

Tittelkuttet "Ikkje mogna" er en typisk Tønes-sang som handler om alt eller ingenting, men den smaker litt umodent. 
Kan'kje eda kart. 

Beste spor: 
"Maxitaxi", "Ein tidlig måren". 
