Pinell DAC mini
Nå kommer det en ny DAC mini fra Pinell. 

For de som ikke kjenner alle 3-bokstavsforkortelsene så er en DAC en Digital til Analog Converter. 
Den tar i mot lyd-data, i de fleste tilfeller fra datamaskines USB-kontakt, og leverer analog lyd ut på to phonokontakter. 

Egentlig er en DAC en liten elektronisk komponent som finnes i det aller meste av moderne lydavspillingsutstyr som leser lydfiler og leverer lyd til hodetelefoner eller musikkanlegg. 
Men for feinschmeckere finnes den altså som en separat enhet - for å gi best mulig lyd. 

Når en slik DAC skal konstrueres er det mange forskjellige løsninger som velges, avhengig av hvilken vei produsenten velger å gå. 
Det finnes ganske store apparater med ganske avanserte strømforsyninger og ditto analoge kretser som driver utgangene. 
Designet er gjerne i massive metaller med kunstferdig og forseggjort utforming. 
Prisen er gjerne skyhøy. 

Men man kan også velge en langt enklere løsning, som å bruke USB-både som signalinngang og strømforsyning, og lage et kabinett som ikke er større enn helt nødvendig og samtidig tar seg godt ut. 
Det er dette Pinell har gjort med sine DAC'er. 

Den nye utgaven 

Den første utgaven som vi testet i juni 2012 har et design som er helt lik dagens utgave, bortsett fra lengden. 
Den nye er 3 centimeter kortere. 

Utførelsen er i aluminium, overflaten er børstet og er uimottakelig for fingermerker. 

Den ene enden har en mini-USB-kontakt og den andre enden har to phonokontakter merket med henholdsvis rød og sort ring. 

Men den viktigste forskjellen er at den nye modellen støtter opptil 96 kHz samplerate og 24-bits oppløsning. 

Installasjon og bruk 

Installasjon er i prinsippet helt uproblematisk. 
Den er Class Compliant, det vil si at den følger standarden for USB Audio som er innebygget i de fleste kurante operativsystemer. 
Du kan plugge den i en Mac, PC eller Linux-maskin og driveren blir installert automatisk. 

Den forrige utgaven kunne også kobles til iPad med USB-kontakten i Camera Connection Kit, men den nye utgaven trekker for mye strøm til å kunne kobles til direkte. 
Du må da koble den til via en USB-hub med strømforsyning, som kan være litt upraktisk. 

Men vi fikk heller ikke den nye til åvirke med en USB-hub koblet til PC-en. 
Koblet vi den direkte til en USB-kontakt bak på PC-en fungerte den utmerket. 

Det er ingen volumkontroll, så all styring av volum må skje enten i PC-en (da påvirkes selve datastrømmen) eller i enheten du kobler DAC-en til - da justerer du bare den videre forsterkningen av det analoge signalet fra DAC-en gjennom signalkjeden. 

Hvordan låter den? 

Pinell påstår at du vil glede deg over enorm forbedring av lydkvaliteten når du bruker denne DAC-en. 
Det kommer selvsagt an på hva du har brukt tidligere og hva slags utstyr du kobler den til. 

Vi sammenlignet med den forrige DAC-modellen, og med andre kvalitetsenheter for musikkproduksjon fra M-Audio, PreSonus og Native Instruments. 

Vi har lyttet på forskjellige høyttalersystermer og hodetelefoner. 

Lydmaterialet var alt fra tett, elektriske lydbilder til egne akustiske opptak av strykekvartett i 96 kHz/24-bit. 

Heller ikke denne gangen har vi noe å utsette på lyden. 
Den er både krystallklar og behagelig, uten noen særegenheter eller preg. 
Den legger ikke noe til og trekker ikke noe fra - akkurat slik en DAC skal være. 
Det er selvsagt ikke antydning til sus eller andre unoter. 

Konklusjon 

Pinell DAC mini - 2013 utgaven - leverer glimrende lyd med høy oppløsning. 
Med ekte støtte for høye samplerater og bitdybde får den et større bruksområde enn forgjengeren. 
(Windows re-sampler ned lydfiler til 44,1/16-bit hvis du ikke har maskinvare som håndterer disse parameterne.) 

De eneste innvendingene vi har er at den rapporterer om for høyt strømforbruk til iOS enheter, noe vi tviler på egentlig er tilfellet, men heller en innstilling i USB-firmwaren. 
At vår hub også hadde problemer kan også ha med dette å gjøre. 

Pris og leveringstid har vi foreløpig ikke mottatt, artikkelen oppdateres så snart vi får info om dette. 
Prisinfo om den forrige modellen finner du hos Prisjakt. 
