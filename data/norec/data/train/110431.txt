Tone Wik & Barokkanerne «Bellezza Crudel»
Musikk av Antonio Vivaldi, 2L 

Barokkanere med frontfigur. 

På denne nye platen fra plateselskapet 2L har sopranen Tone Wik og Barokkanerne tatt for seg Vivaldis musikk. 
Her er det kantater og konserter av skjønneste slag, og fremføringen av musikken er stort sett veldig god. 
Man kan kanskje si at konsertene er et hakk mer spennende enn kantatene musikalsk sett, men til gjengjeld bidrar sopranen Tone Wik kraftig til at vokalverkene får et genuint uttrykk. 

Hun har i lang tid spesialisert seg på tidlig musikk og har en lett og uttrykksfull stemme. 
Den kan riktig nok virke en tanke spiss innimellom, men hun fraserer og intonerer stort sett nydelig. 
Barokkorkesteret 
Barokkanerne spiller på originalinstrumenter og bygger fremførelsespraksisen utelukkende på kilder fra den tiden musikken ble skrevet. 
Dermed får vi et gjennomført stilrent uttrykk her, og det svinger som bare det. 
Også solistene Per Hannisdal på fagott og Alexandra Opsahl på tverrfløyte bidrar til at dette blir barokkmusikk av beste merke. 
