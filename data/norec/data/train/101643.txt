Suarez trøstet Gerrard:- Han er den beste jeg har spilt med 

OSLO/SAO PAULO (VG) (Uruguay - England 2-1) Steven Gerrard (34) var nest sist på ballen da klubbkompis Luis Suarez (27) scoret målet som kan sende England ut av VM. 

- Jeg tror dette er en av mine beste kamper. 
Det var et utrolig øyeblikk for meg å score mot England, sier Suarez som gikk bort til lagkompis Steven Gerrard da dommeren blåste av kampen. 

- Jeg ba ham stå på videre. 
For meg er han den beste spilleren jeg har spilt med. 
Det var et uheldig øyeblikk for ham, og jeg liker ikke når det skjer Steven. 
Jeg ba ham glemme det og stå på videre, sier matchvinneren i pressesonen etter kampen. 

Liverpools Suarez satt i rullestol for en måned siden og sto over åpningskampen med skade, men var tilbake i storform mot et England som stilte med fem av spissens lagkompiser fra start. 

Den friskmeldte ga Uruguay ledelsen seks minutter før pause og slo til igjen da England trodde de hadde sikret et viktig poeng. 
Steven Gerrard var uheldig og stusset ballen bak sin egen forsvarsfirer fem minutter før slutt. 
Suarez hadde selvsagt startet inn i bakrommet og feide ballen opp i nettaket. 

- Vi kjempet godt og vant. 
Det var det viktigste. 
Det var det vi ville, sier Suarez i et intervju vist på TV 2 kort tid etter kampslutt. 

Da reporteren sier lagkameratene har fortalt at Suarez faktisk hadde drømt om målene før kampen, begynte spissen å gråte mens han nikket. 

- Jeg nyter dette øyeblikket med tanke på alt det vonde jeg har opplevd og all kritikken jeg har fått. 
Nå kan dere se. 

Matchvinneren ble klappet inn på pressekonferansen rundt midnatt norsk tid og gjentok der både at han hadde drømt om å avgjøre mot England og at han var lei av at folket på balløya «ler av hans innstilling». 

- Når jeg tenker på den siste måneden tenker jeg på kona og de to barna mine. 
De er det viktigste for meg. 
Det har vært tungt. 
Jeg ville ikke vært her uten dem. 
Jeg dediserer også seieren til mine kolleger. 
De gir meg styrke 
Jeg takker for all støtte fra det urugayanske folk selv om vi fikk masse kritikk etter forrige kamp, sier Suarez. 

England på vei ut 

2-1-målet betyr at England er i trøbbel. 
Roy Hodgson kan begynne å se på returbilletter allerede fredag dersom Italia og Costa Rica spiller uavgjort eller costaricanerne tar tre poeng. 

- Sjansene våre er små. 
Vi er avhengige av at både vi og Italia vinner med mange mål. 
Vi trengte et resultat i denne kampen og fikk det ikke, sier landslagssjef Roy Hodgson. 

Han mener England stort sett hadde god kontroll på Suarez og sier spissen fikk kun to sjanser i løpet av 90 minutter. 

- Synes du England ble utspilt i dag? undrer en journalist, som fyller på med en analyse om at England først fikk til en angrepsspill på høyresiden etter at Ross Barkley dekket opp slik at Glen Johnson kunne avansere. 

- Nei, jeg synes ikke det, sier Hodgson - og setter blikket i journalisten. 

Kollega Oscar Tabarez stiller opp i svart dress og blått slips og sier folket ikke kunne bedt om en bedre slutt dersom kampen hadde vært en film. 

- Vi klarte å slå et europeisk lag, og det var det mange som ikke trodde vi ville klare Begge målene ble scoret av en spiller som var skadet for en måned siden. 
Vi viste at vi fortsatt kan kjempe, men husk at vi ikke er klare for neste runde. 
Kanskje spiller vi ikke attraktiv fotball, men vi har gode spillere som elsker landet sitt og som står sammen, sier Tabarez som mener Cavani sørget for at Gerrard ikke fikk styre oppgjøret. 

- Det er frustrende. 

Slik begynner Steven Gerrard sitt møte med journalistene i pressesonen etter kampen. 

- Vi kan ikke gi Suarez muligheter i slike posisjoner, for han er dødelig i dem. 
Det var et tøft øyeblikk for alle i garderoben. 
Nå må vi spille for det siste lille håpet vi har igjen, sier Gerrard. 

Wayne Rooney skjøt like utenfor, nikket i tverrliggeren fra kort hold og fikk et godt forsøk stoppet av Fernando Muslera. 

Det så ut til å bli nok en frustrerende og målløs VM-kveld for Wayne Rooney, men et kvarter før slutt var marerittet over. 
Manchester United-spissen ble servert foran mål av backen Glen Johnson og styrte enkelt inn det viktige 1-1-målet med venstrefoten. 

Målet kom på Rooneys 29. skudd på mål i VM-sammenheng og endte hans målløse rekke på 759 minutter. 
Det er den verste rekken for en spiss i turneringen noensinne, ifølge statistikkprofilen MisterChip på Twitter. 
Juan Carlos Oblitas følger på andreplass med 725 målløse minutter. 

Luis Suarez brukte bare fem minutter på å vise seg frem i sin første kamp tilbake etter skade som holdt han utenfor VM-åpningen. 
Spissens corner hadde retning nettmaskene, men Joe Hart reagerte raskt nok til å slå ballen vekk. 

Wayne Rooney skrudde et frispark like utenfor da England yppet seg før Cristian Rodriguez skjøt knallhardt like over i andre enden av banen. 

Feiret med fysioterapeuten 

Edison Cavanis bredside etter corner endte samme sted midtveis. 
31 minutter ut i kampen misset Muslera i feltet og Rooney nikket i tverrliggeren fra kort hold. 

Seks minutter før hvilen slo Cavani et godt innlegg bak ryggen på Phil Jagielka og Suarez nikket ballen tilbake i hjørnet bak Hart som sto på feil fot. 

Uruguay-spissen jublet ellevilt etter scoringen og feiret sammen med Walter Ferreira i lagets medisinske støtteapparat som hjalp Suarez tilbake i form etter operasjonen 22. mai. 
For en måned siden trillet han ut av sykehuset i rullestol - nå er han den store VM-helten i Uruguay. 

Uruguay vant 2-1 over England. 
Kjetil Rekdal mener en av Englands største svakheter er midtbanen med Jordan Henderson og Steven Gerrard. 
Gerrard var nest sist på ballen da klubbkompis Luis Suarez scoret målet som kan sende England ut av VM. 

Det var i siste serierunde mot Newcastle at Suarez fikk et spark i kneet av Newcastles Paul Dummett som holdt på å ødelegge hele VM-festen. 
Forsvareren ble senere drapstruet av uruguayske fotballfans på Twitter, men 27-åringen har hele tiden fastholdt at han ville bli klar til VM. 

Suarez holdt på å skru en corner rett i mål også etter pause før Cavani skjøt like utenfor alene med Hart. 
To minutter senere trodde engelskmennene Rooney skulle utlikne, men skuddet med venstrebenet fra kort hold ble reddet av Muslera. 

Kvarteret før slutt skulle det endelig lykkes for Rooney foran mål, men scoringen betyr lite da Suarez ble den store helten fem minutter senere. 
Verdensmesteren fra 1930 og 1950 med kun 3,5 millioner innbyggere er på vei videre i VM-turneringen. 

England-spillerne var svært lite lysten på å prate med pressen etter tapet. 
Daniel Sturridge stoppet ikke hos noen og gikk raskt gjennom pressesonen. 
Det samme gjorde målscorer Wayne Rooney og Jordan Hendorsen, som om de hadde noe viktige å rekke. 

Liverpool har ikke vunnet ligaen på 24 år, Kjetil Rekdal tror det er lenge til det vil skje igjen. 
