Townes Van Zandt - «Be Here To Love Me»
Countrymusikkens Van Gogh. 

Texas-trubaduren Townes Van Zandts (1944-1997) ujevne, men overveldende 1970-tallskatalog er over oss igjen, denne gang via det kresne britiske indieplateselskapet Domino. 
Gospelfargede «High, Low And Inbetween» og «The Late Great Townes Van Zandt» (begge 1972) mangler, merkelig nok, ellers er alle de klassiske albumene hans på plass: 
Fra det litt ubekvemt arrangerte debutalbumet «For The Sake Of The Song» (1968), til og med «Flyin' Shoes» (1978). 

Samt dette, det doble lydsporet til den bevegende, sobre dokumentarfilmen om ham fra 2005. 
«Legend» fra 2003 er og blir den perfekte introduksjonen til ham; «Be Here To Love Me» er mer et tilskudd for dem som av en eller annen grunn ikke måtte ønske å eie alle platene. 

Musikken er under alle omstendigheter nesten ubegripelig gripende. 
Van Zandt var en av de få låtskriverne man uten fare for overdrivelse kan kalle en poet, og de beste øyeblikkene hans feier gulvet med den lettkjøpte melankolien musikken vår er blitt så full av. 
Dette, venner, er den eksistensielle ekte vare. 
Rystende. 

MORTEN STÅLE NILSEN 
