Action-prinsesse
Disney skrur klokken tilbake til pre-pixar-tider og puster liv i den klassiske prinsessehistorien, med et passe oppdatert kjønnsperspektiv. 
Denne gangen får vi en nydiktning av eventyret om Rapunzel, jenta med det 100 meter lange hårslepet med magiske krefter. 
Ikke like vågalt som mange av de senere årenes dataanimerte overflødighetshorn, men med nok av action og sprell for dem midt i - og like over prinsessealder (Skjønt, et helsprøtt intermesso hos en gjeng vikingaktige bøller løftet denne tilårskomne anmelder fra stolen!). 

«To på rømmen» blir for de aller fleste kun tilgjengelig norsk. 
Proppet med musikalinnslag er det lett å forstå at man har valgt seg Marion Ravn og Christian Ingebrigtsen som de to hjemlige trekkplastrene til filmen. 

Deres stemmer kler de noe svulstige utbruddene perfekt, men dessverre lider begge under klønete krasj-oversettelser fra den engelske originalen. 
Det skurrer og forstyrrer mer enn hva godt er, litt mer flid hadde jeg ventet fra underholdningsgiganten Disney. 

ØYSTEIN DAVID JOHANSEN 
