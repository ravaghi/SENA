Halvmorsom
«Horrible Bosses» er ingen katastrofe, bare en bortkastet mulighet. 

FILM: 
Jeg hadde forhåpninger. 
Trolig var det «Bridesmaids» som brakte tilbake troen på at amerikanske rølpekomedier fortsatt kan være morsomme. 
Men nå er vi tilbake i den middelmådige bromance-gjørma, der menn er patetiske og Hollywood maser livet av seg for å lage en ny «Hangover». 

La meg først prøve å være positiv. 
«Horrible Bosses» kan betraktes som en post-finanskrisefilm. 
Selv om sadistiske, udugelige og sexpressende sjefer har vært et konstant problem i menneskehetens historie, trives arten ekstra godt når folk er livredde for å miste jobben. 

Sjefen må dø I «Horrible Bosses» havner tre kompiser i hver sin krise. 
Hvitsnipparbeider Jason Bateman herjes med av psykopatsjef Kevin Spacey. 
Tannlegeassistent Charlie Day (kjent fra «It's Always Sunny in Philadelphia») blir seksuelt antastet av sin sjef Jennifer Aniston og Jason Sudeikis sliter med Colin Farrell, for anledningen utstyrt med kokainhjerne og hentesveis. 
Etter litt nøling, finner våre stusslige musketerer ut at nok er nok: sjefene må likvideres. 

Dette er på ingen måte et håpløst utgangspunkt for en komedie. 
Tre kompiser pines til randen av sammenbrudd av sine sjefer fra helvete. 
Mange kan kjenne seg igjen og potensialet for smart satire er til stede. 

Kjent fra TV 

I stedet utvikler filmen seg til å bli både smakløs, retningsløs og småslapp. 
Jamie Foxx gjør en cameo som leiemorder, men humoren rundt etniske fordommer og en fyr som heter Motherfucker til fornavn, blir fort tynnslitt. 

Generelt sett er de komiske situasjonene i «Horrible Bosses» for lite originale. 
Det meste likner på noe vi har sett før, gjerne i komiserier på TV, der alle de involverte har sin bakgrunn, inkludert regissør Seth Gordon. 

Da gjenstår det bare å nevne det mest smakløse innslaget, Jennifer Aniston som sextrakasserende tannlege. 
Hun nedverdiger sin assistent, men også seg selv. 
Hun høres ut som en telesexvertinne med tourettes og resultatet blir pinlig på en annen måte enn Hollywoods forvirrede komediesnekkere har tenkt. 

«Horrible Bosses» er morsom både her og der, men altfor slapp i fisken. 
