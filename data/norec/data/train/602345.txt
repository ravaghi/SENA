Den flotte stemmen
Hun begynte dette pop-prosjektet mens hun studerte ved musikkonservatoriet i Kristiansand. 
Resultatet har blitt ganske så vellykket. 

Astrid Ekern fra Gjøvik har stemmen som skal til for å forføre lytteren. 
Hun har en stor formidlingsevne, og imponerer vokalt med sitt høye toneleie og de mange grepene hun tar hit og dit. 
Bandet hennes spiller bra. 
Arrangementene er fyldige og gode, og produksjonen er lekker og elegant. 
Dette er rett og slett et bra debutalbum. 

Aller best er et par av låtene som kommer mot slutten. 
Min favoritt er "Tunnel Too Long"; en mektig ballade der hun framstår som lettere desperat etter å komme seg ut av mørket. 
Ellers handler mye om trivialiteter og typiske poptekster om å lengte etter noen, om å stå fram og si sannheten, og om overraskelser som kan dukke opp. 
I denne sammenhengen er "Cliché" en fengende og flott låt der det handler om å nå fram til de enkle grepene for å få kjærligheten til å fungere. 

På den mer pompøse siden finner vi "Crying Shame", som funker sånn passe med sitt bombastiske lydbilde. 
Det er både liv og driv over de ti låtene. 
Innspillingsprosessen og stemningen på Giske på Sunnmøre i studioet Ocean Sound må ha vært utmerket. 
Men det henger likevel et lite minus over hele pakken; nemlig at dette er litt for strømlinjeformet og forutsigbart. 
Originaliteten mangler. 
Men det låter fint. 
