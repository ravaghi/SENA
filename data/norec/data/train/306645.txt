Det er snart bare folk over seksti som får spille i slike kjærlighetsfilmer
Hjemme i Hampstead» er en gammelmodig romantisk komedie, på godt og vondt. 

FILM: 
Når en romantisk komedie fungerer som den skal, og får deg til virkelig å ville at de to i hovedrollene skal få hverandre og føle varme følelser når det skjer, er det særlig to faktorer som må være på plass, noe håndverksmessig og noe mer intuitivt. 
For det første må manus være godt, verken for sukret eller for kalkulert syrlig, men med en sprett i tonen som gjør at tilskueren blir glad i det paret bringer frem i hverandre. 

For det andre må skuespillerne som fremfører det samme manuset, ha en sprakende kjemi seg imellom. 
«Hjemme i Hampstead» er mer konvensjonell enn stek til søndag middag, men blir en fin feelgoodfilm nettopp ved å innfri disse forventningene. 
Alle snakker manusforfatterish, men de snakker det flytende. 

Aldrende turtelduer 

Faktisk er det snakk om en type romantisk komedie som knapt lages mer. 
De siste årene har sjangeren som sådan blitt trukket i en distinkt, urban hook-up-retning, der historien begynner med at to lett fordrukne folk havner til køys og deretter prøver å finne ut av følelsene sine. 
Den typen kjærlighetsfilm som begynner med et spenningsfylt møte og en utfordrende, men interessant samtale, og tar det fysiske som det kommer, er nærmest forbeholdt den grånende garde. 

Så er det også med «Hjemme i Hampstead». 
Emily (Diane Keaton) er en frustrert enke etter et skrantende ekteskap med en mann som verken hadde styr på økonomien eller trofastheten. 
Hun blir vàr den mystiske eremitten Donald (Brendan Gleeson) som bor i et skur i Hampstead Heath-parken i London. 
En romanse utvikler seg mellom de to, mens trusselen, i form av snobbete naboer som vil ha Donald vekk fra nabolaget. 

Banalt, men unevrotisk 

Det som ikke handler om Emily og Donald er mest banalt; det britiske rettssystemet er neppe fullt så lydhørt for følelsesladede monologer fra vitneboksen og Emilys jålete venner får ikke være noe annet enn nettopp dét. 
Men i sentrum står en deilig unevrotisk kjærlighetshistorie mellom to ringrever som begge har levd litt, og som oppi alle usannsynlighetene finner en forbindelse som føles ekte. 
