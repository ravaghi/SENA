Slik sendte VMs beste spiller Colombia til kvartfinalen
RIO DE JANEIRO/OSLO (VG) (Colombia-Uruguay 2-0) 
Fredag ble han kåret til gruppespillets beste spiller av FIFA. 
Lørdag viste James Rodríguez (22) at han akter å stå igjen med tittelen også etter VM. 

Først tok Colombias vidunderbarn ned ballen på brystet og klinket den i mål via tverrliggeren fra 20 meter. 
Så avsluttet han et fantastisk angrep med en enkel tap-in fra fem meter. 

James Rodríguez var ustoppelig mot Uruguay - selv om han på forhånd var utpekt som mannen å stoppe for Óscar Tabárez' menn. 

- Maradona, Messi, Suárez, James Rodríguez. 
De har en slags gave som gjør dem spesielle. 
Fra hva jeg har sett, er han VMs beste spiller, sa Uruguays trener på pressekonferansen etter kampen. 

Hans spillere prøvde virkelig, men hadde ingen sjanse til å hamle opp med midtbaneeleganten fra Cúcuta. 
22-åringen, som ble hentet til Monaco fra Porto for omlag 400 millioner kroner i fjor sommer, var i en klasse for seg og scoret ett mål i hver omgang. 

Skal opp mot Brasil 

Dermed sendte han sitt kjære Colombia videre i VM på bekostning av Uruguay. 
For første gang i historien er landet med 44 millioner innbyggere nå klar for kvartfinalen i et verdensmesterskap. 

- Nå er jeg veldig glad. 
Dette er en historisk triumf, siden vi ikke har oppnådd dette før. 
Alle på laget var viktige for at vi klarte å vinne. 
Jeg håper vi når langt. 
Heia Colombia! jublet Rodríguez i et intervju vist på TV 2. 

Unggutten ble kåret til banens beste spiller og mottok bestemannsprisen iført sandaler, den hvite Colombia-shortsen og t-skjorte. 

Nå venter vertsnasjonen Brasil, som med et nødskrik kom seg videre fra åttedelsfinalen mot Chile etter straffer, i kvartfinalen. 
Slik Rodríquez spiller for øyeblikket, kan han bli mer enn nok å hanskes med for Neymar og co. Fredag ble Rodríguez kåret til VMs beste spiller så langt - foran stjerner som nettopp Neymar, Lionel Messi og Arjen Robben. 

- Vi kjenner ikke noe press før Brasil-kampen. 
De har gode spillere, de har spilt bra. 
Det kommer til å bli en nydelig kamp. 
Det blir ekstraordinært for oss å spille den kampen, sier Rodríguez på pressekonferansen natt til søndag. 

Til tross for sin unge alder er han ikke redd for å stå frem og ta ansvar - en egenskap som verdsettes høyt av Colombia-trener José Pekerman. 

- Han er så ung, men har ingen problemer med å ta ansvar. 
Mange spillere trenger flere år for å oppnå eller forstå det. 
Han er en teknisk spiller som har alt det nødvendige i tillegg for å bli en «top notch» spiller. 
Jeg har aldri tvilt på at dette skulle bli hans VM, sier Pekerman. 

Colombia slo Uruguay 2-0 i den andre åttendelsfinalen i fotball-VM. 
Truls Dæhli er imponert over Colombia, og trekker fram individualister som James Rodriguez og Cuadrado som viktige grunner til Colombias seier. 

Ble historisk 

Like før halvtimen spilt på mektige Maracanã i Rio de Janeiro vartet ballmagikeren Rodríguez opp med det som må sies å være VMs flotteste scoring. 

Med ryggen mot mål tok unggutten ballen ned på brystet på 20 meters hold, før han snudde seg og banket til på hel volley. 
Ballen føk som et prosjektil inn via tverrliggeren og inn i mål bak en sjanseløs Fernando Muslera i Uruguay-buret. 

- Oi, oi, oi! 
Det der er VMs fineste mål. 
Fantastisk! utbryter Vålerenga-trener Kjetil Rekdal i VGTVs VM-studio. 

Vålerenga-treneren var først og fremst mektig imponert over hvordan midtbaneeleganten kontrollerte ballen før han fyrte av. 

- Jeg sa det idet han tok ned ballen at det var bra gjort. 
Så scorer han. 
Det er fantastisk godt gjort, sier Rekdal. 

Han får støtte av VG-kommentator Truls Dæhli i VM-studioet. 

- Han leverer en instruksjonsfilm i hvordan å gjøre det. 
Han orienterer seg først og da er det ingenting som mangler på den scoringen, sier Dæhli. 

Med nettkjenningen ble Rodríguez den første siden italienske Christian Vieri i 1998 som scorer i sine fire første VM-kamper. 
Colombias nummer ti fant veien til nettmaskene også mot Elfenbenskyten, Hellas og Japan i gruppespillet. 

1-0-scoringen endret kampbildet fullstendig. 
En jevnspilt batalje ble plutselig langt mer åpen. 
Uruguay måtte frem på banen og Colombia fikk større kontringsrom. 

Det utnyttet Jose Pekermans menn til fulle fem minutter inn i den andre omgangen. 
Der Rodríquez første mål var kampens enkeltprestasjon, så var 2-0 målet lagspill tatt ut av læreboka. 

Etter flere trekk slo Pablo Armero inn i feltet fra venstrekanten. 
På bakre raget Juan Cuadrado himmelhøyt - før han uselvisk og på glimrende vis headet ned i beina på Rodríguez som hadde løpt seg fri. 
Han satte enkelt inn sitt andre for kvelden og sitt femte så langt i VM. 

2-0-ledelsen ble umulig å hente inn for Uruguay, som likevel kjempet heroisk. 
Edinson Cavani kom blant annet til en stor sjanse fem minutter før slutt, men det ville seg ikke for de lyseblå. 
På pressekonferansen etter kampen ville ikke Uruguay-trener Óscar Tabárez karakterisere exiten som en stor nedtur. 

- Dette er ikke tid for å komme med kritikk. 
Italia måtte dra, England måtte dra. 
Det blir en del av vår evaluering. 
Men det er jevnt her. 
Forskjellen på seier og tap er veldig liten, sa Tabárez til den fremmøtte pressen. 
