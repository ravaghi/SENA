Dype røtter og sterke følelser
Tvil og tro er et tilbakevendende tema for Iris DeMent. 
Denne gang får vi hjerteskjærende "The night I learned how not to pray", om fireåringens bønner som ikke reddet lillebroren fra å dø. 
Som låtskriver er hun blant USAs beste, og hun har stemmen som sangene fortjener. 
Etter tre album på 90-tallet, ga hun ut gospelplaten "Lifeline" i 2004. 
Nå er hun omsider tilbake med egne sanger – for første gang på 16 år. 
Hun er ytterst gjerrig med utgivelsene, men desto bedre er de. 

51-åringen fra Arkansas lar pianoet dominere og blander country, folk og soul til jordnære sanger med tekster om oppvesten og livet rundt seg. 
Så lystig er ikke dette, men mer ektefølt får du det ikke. 

Beste spor: 
"The kingdom has already come", "The night I learned how not to pray", "Sing the Delta", "Livin' on the inside". 
