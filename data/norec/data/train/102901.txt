Se Gabrielles nye video og sjekk terningkast
Er det tilfeldig at Gabrielle Leithaug åpner sin andresingle med telefonstemme? 

Vel, du hadde kanskje overveid dette du også, dersom din debutsingle het «Ring meg», hadde solgt til fem ganger platina og toppet VG-lista i syv uker. 

Ikke for det 
- Gabrielle har flust av både lidenskap og egenart til at hun ikke trenger slike myke overganger fra en suksess til en kommende. 
For det smaker fremdeles suksess av vestlandskvinnen. 

Typen som fikk Gabrielle til å gå på veggen sist om han ikke snart ringte, har åpenbart ikke slått på tråden ennå. 
Rollene er snudd, Gabrielle har overtaket og tross at låten mangler noe tenning mellom refrenglinjene, tar den full, fengende fyr når refrenget først kommer og gjør «Bordet» til en mer fullblods klubblåt enn forgjengeren. 

Jeg skal ikke påstå at «Ring meg» var som telefonsex i mine ører, men den hadde denne latterlig enkle og irriterende elsk- eller hat-kvaliteten som ofte utgjør forskjellen på en hitlåt og en helt grei låt. 
«Bordet» mangler dette, men er like fullt en bra låt. 

Og et bevis på at Gabrielle har kommet for å bli. 
