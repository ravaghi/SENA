«Biler» henter seg inn i tredje runde
«Biler» kjørte i grøfta etter den stilige første filmen. 
Heldigvis klarer Lynet McQueen å komme seg på banen igjen i det som forhåpentligvis blir enden på en trilogi. 

Biler 3 Sjanger: Animasjon / Familiefilm Skuespillere: Owen Wilson, Cristela Alonzo, Chris Cooper. 
Norske stemmer: 
Espen Sandvik, Jenny Skavlan, Petter Schjerven, Eldar Vågan. 
Regi: 
Brian Fee USA, 2017 Lengde 1 t. 48 min. 
Aldersgrense: 
Tillatt for alle 

Vi var nok mange som ble overrasket over at den første «Biler»-filmen fra Pixar, som kom i 2006, var såpass bra som den var. 
Å skulle gi menneskelige egenskaper til dyr i animasjonsfilmer er én ting, men det blir ofte hakket mer vrient når man skal over på gjenstander. 
Og man har nok av eksempler på at det absolutt ikke fungerer, det ferskeste er den fullstendig begredelige «Emojifilmen». 

«Biler» klarte imidlertid fint jobben med å gi biler menneskelige karaktertrekk, først og fremst gjennom å framstille racerbilen Lynet McQueens personlige utvikling fra selvgod klyse til en langt mer ydmyk skapning. 
Når vi nå møter ham for tredje gang, etter et gjesp av en nummer to-film, har han fått enda noen år på nakken. 
Kappkjøring er fortsatt den store lidenskapen, men han blir utfordret av nyere biler med kraftigere motorer. 
En ny sponsorkonstellasjon kommer på bordet, men vår helt får snart et ultimatum: 
Vinn eller forsvinn inn i bransjen hvor avdankede idrettsstjerner tjener seg rike på produkter løst relatert til idretten man har blitt kjent gjennom. 
Det har han ikke noe lyst til, og må derfor legge seg i hardtrening for å holde seg på toppen. 

En av styrkene til mange av vår tids animasjonsfilmer, er at de har klart å underholde både barna og foreldrene deres, blant annet gjennom doble lag av betydning. 
Denne filmen er ikke noe unntak, og her får blant annet livsfjerne coacher og inspiratorer noen velfortjente sleivspark. 

Dette er den første filmen Brian Fee regisserer, men han har hatt flere fingre med i spillet i en rekke andre animasjonsfilmer, og vet åpenbart hva som virker. 
Ikke minst er bildene flottere og mer naturtro enn tidligere, samtidig som det opprinnelige uttrykket er lett å kjenne igjen. 
Dette er imidlertid et naturlig sted å sette en strek for historien om den populære røde racerbilen. 
La oss håpe at Pixar klarer å gi seg mens leken fortsatt er ganske god. 
