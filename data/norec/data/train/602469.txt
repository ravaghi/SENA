Hvem skal tenke på oss nordmenn, om vi ikke gjør det sjæl?
Egoland er noe så uvanlig som morsom og smart politisk satire for barn. 

Lars Joachim Grimstad treffer oss midt i egoet, med Finn og faren hans, statsminister Teddy Fahr, som synes det viktigste av alt er å bli likt, men som dessverre bare er tidenes nest mest populære statsminister i Norge. 

Hva gjør man egentlig for å bli likt av folket? 
Man kan for eksempel bygge verdens største vannsklie ned fra Operaen. 
Eller verdens kuleste temapark, på Bislett stadion, ikke Legoland, som tittelen Egoland spiller på, men The V.I.K.I.N.G. Park – The Viking Incredible Killing Interactive Norwegian Game Park, hvor man kan gå inn og kjempe mot virtuelle vikinger i 4D. 

For, som statsminister Fahr, stifteren av Merpartiet, sier: 
”Hvem skal kose seg, om ikke oss? 
Hvem skal tenke på oss nordmenn, om vi ikke gjør det sjæl?” 

Men når Fahr skal bygge parkeringskjeller under Slottsparken, møter han knallhard motstand, ikke minst når miljøforkjemperen, den styrtrike Alice Kemp, står fram på tv og viser fram en søt andunge som vil rammes av utbyggingen. 
Fahrs popularitet raser, og meningsmålingene viser dessverre at ikke lenger åttisju prosent av alle ugifte damer over trettifem år”... kunne tenke seg å bli sittende fast i en heis sammen med statsministeren”. 

Dette er bare begynnelsen. 
For skremmende ting begynner å skje i Norge, og statsministerens sønn Finn, må ordne opp. 
På veien møter vi en profet med et skummelt budskap, Maria, som danser så fint at hun er ”det motsatte av pappa i underbuksa”, en slesk pr-rådgiver, og en forfengelig bestemor. 
Her er et spennende mysterium, troverdig forelskelse, sjalusi og vennskap, men her er framfor alt skarp samfunnskritikk og lun humor. 

Dette er tredje boka om statsminister Fahr og sønn, og vi tåler så definitivt flere bøker fra Brage-nominerte Lars Joachim Grimstad. 

På tv i Egoland surrer reklamen for kosebamser som ser akkurat ut som Teddy Fahr, med følgende oppfordring: 
”Få din egen Teddy i senga”. 
Jeg vil ha ham på sengekanten, til en kostelig lesefest med tiåringen. 
