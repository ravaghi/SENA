Kylie går køntri
Det funker best når hun krydrer forsiktig. 

Kylie Minogue: 
"Golden" (BMG) 

Hanne Sørvaag, Jorunn Hodne, Sissel Kyrkjebø og et utall andre har gjort det før henne, men nå var det Kylie Minogues tur til å dra til Nashville for å spille med musikerne der. 

For en gangs skyld har hun også vært med på å skrive alle sangene selv, på det som er hennes 14. studioalbum. 
Hun allierer seg blant annet med britiske Steve McEwan (Keith Urban, Kenny Chesney, Carrie Underwood), som har slått seg ned i countryhovedstaden. 

Minogue (49 år og 11 måneder) våger ikke å ta countrysteget særlig langt, men gir oss i det minste folk-pop i "A lifetime to repair" og americana-pop i "Stop me from falling". 
Resten blir en noe merkelig mellomting mellom dansepopen hun behersker og turistreisen til Nashville. 

Balladen "Music's too sad without you" er en duett med engelske Jack Savoretti, mens "Dancing" og "Raining glitter" er for dem som mener at diskogulvet og MGP på tv er bedre enn en låvedans. 

I akkurat dette tilfellet sier jeg meg enig. 

Beste spor: 
"Dancing", "Raining glitter". 
