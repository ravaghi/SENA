Le Havre
En nydelig naiv lykkefilm fra Aki Kaurismäki! 

Aki Kaurismäki har med Le Havre begått en nydelig naiv lykkefilm! 

Den velter seg i romantiserende klisjeer om alt det franske vi liker. 
Gamle Citroëner, Peugeoter, små caféer, små trekkspill, rødvin til frokost og – selvfølgelig – pariserloffer. 

Kaurismäkis tørre humor ligger tykt spredt utover. 
Du er garantert en smilende munn! 

Gutt på rømmen 

Skopusseren Marcel (André Wilms) får hverdagen forandret når den hengivne kona Arletty (Kati Outinen) havner på sykehus. 

Så oppdager han den afrikanske gutten Indrissa (Blondin Miguel), som har rømt fra en container på havna. 

Politiet er etter ham, men Marcel gjemmer gutten, og begynner å finne ut hvordan han kan hjelpe ham. 

Morsomme anakronismer 

Jeg elsker filmens formspråk, der Kaurismäki og fotograf Timo Salminen får Le Havres særdeles stygge havnemiljø til å fremstå som et slags fransk Kardemommeby. 

Det er også morsomt at alle involverte ser ut til å befinne seg på 1950-tallet, både når det gjelder kostymer, kjøretøy og karakteristikker, mens bakteppet er umiskjennelig 2000-tallsk. 

Men denne filmen vet hva den er! 

Maksimalt bedårende Outinen 

André Wilms er superb i rollen som Marcel, en karikert figur som lever i nuet og ser en positiv utgang på alle problemer. 

Kati Outinens ansikt burde være kjent for de som har sett tidligere Kaurismäki-filmer som Drivende skyer, Juha og Mannen uten minne. 
Hennes svært ufranske utseende og finske aksent, gjør Arletty minimalt troverdig, men maksimalt bedårende, som fransk kone av det gamle slaget. 

Politimannen Monet (Jean-Pierre Darroussin) ser ut til å oppsummere hvordan en fransk politietterforsker så ut i gamle filmer. 
Og bare vent til du blir kjent med den virkelige artisten Little Bob! 

Selv de slemme er snille 

Le Havre har noen fabelaktige figurer, et stort bankende hjerte og nydelige kontraster mellom stygt bymiljø og vakre handlinger. 

I denne filmen er alle snille, selv de slemme, og – spoiler alert - alt går bra til slutt. 
Kanskje. 
Dette bør du absolutt sjekke ut selv. 

Jeg tør gå god for at Le Havre vil gi deg en god dag! 
Filmen, altså. 
Ikke nødvendigvis byen 
