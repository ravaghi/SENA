Utfordrende om abort
«24 uker» tar opp et svært vanskelig og omdiskutert tema, men gjør det på en varm og nær måte. 

Standupkomikeren Astrid og hennes manager-kjæreste Markus venter sitt andre barn, men i sjette måned får de beskjed om at ting ikke er helt som det skal. 
Siden Astrid er en kjent person må hun foreta sitt livs vanskeligste, private valg i offentlighetens søkelys. 
Skal hun beholde det syke barnet, eller skal hun ta abort? 

Filmen vant publikumsprosjektet Scope100 i Norge, der 100 filmentusiaster stemte den frem til kinodistribusjon i konkurranse med seks andre europeiske filmer. 
Den var også med i hovedkonkurransen under filmfestivalen i Berlin i 2016. 
Det er regissør og manusforfatter Anne Zohra Berracheds andre spillefilm, og tar opp den samfunnsengasjerte tråden fra hennes debutfilm «Zwei Mütter» («To mødre», 2013) som handler om et lesbisk par som ønsker seg barn. 

«24 uker» er en rørende og sterk film som gir et ganske nyansert blikk på et debattområde som preges av fordommer og polarisering. 
Men samtidig som filmskaperen får frem mange av dilemmaene og synspunktene i debatten, gjør hun også lurt i å fokusere bare på én families historie. 
Alle vil ikke være enig med deres valg, men uansett ståsted får filmen tankeprosessene i gang og utfordrer fordommene våre. 
