Filmanmeldelse:Sterke vitnesbyrd fra Utøya 

I sine beste øyeblikk trumfer det dokumentariske i «Rekonstruksjon Utøya» fiksjonen fra «22. july». 

Å gjenskape terroren på Utøya «slik den var», er selvsagt umulig. 
Derfor vil ethvert forsøk på rekonstruksjon fra andre enn Kripos bli møtt med en viss skepsis. 

Ikke engang dokumentar-virtuosen Paul Greengrass makter i 22. 
July å gi oss noe annet enn en forsiktig skildring av grusomhetene med terroristen på armlengdes avstand. 

Den svenske regissøren Carl Javér gir oss her en tredje tilnærming, sammen med fire overlevende og et knippe ukjente skuespillere. 
Mens Erik Poppe baserte seg på et innsnevret énkamera-perspektiv i Utøya 22. juli, og Greengrass prøver å favne hele 22. juli-komplekset, har Javér valgt å stole på formidlingsevnen til fire overlevende og vår egen evne til innlevelse. 

Utøya som scenegulv 

Det kan ligge stor emosjonell kraft i de overlevendes vitnesbyrd. 
Johanne Butenschøns uforglemmelige gjenfortelling fra Utøya foran kamera i Til Ungdommen er et godt eksempel på det. 

I denne filmen er det gått lengre tid, men de fire overlevende lever fortsatt tett på traumene. 
De blir bedt om å instruere hver sin skuespiller i rollen som seg selv på Utøya – på et scenegulv i et filmstudio. 

De streker opp geografien på Utøya med teip, og lar de unge skuespillerne begi seg ut på den flukten fra terroren som de selv rømte fra. 
Vi er altså på tilsynelatende trygg fysisk avstand fra det grufulle, enda mer enn i fiksjonsfilmene der man har tilstrebet en realisme. 

Vitner vi gripes av 

Likevel er det øyeblikk her der de overlevende bringer oss nærmere den psykologiske unntakstilstanden de befant seg i på Utøya enn i noen av fiksjonsfilmene. 

Gjennom å studere deres respons på skuespillernes rekonstruksjon – som i hovedsak består av mekaniske, fysiske bevegelser – blir vi med dem tilbake til Utøyas mentale landskap. 
«Det er som jeg er tilbake», sier flere av dem, og filmens sterkeste øyeblikk oppstår gjennom denne gjenkjennelsen. 

Skuespillerne, på sin side, lever seg mer inn i dramaet gjennom dialogen de har med de overlevende underveis – og ikke nødvendigvis ved å manøvrere seg mellom strekene. 
Det er Rakel, Mohammed, Jenny og Torjes tilstedeværelse som vitner vi gripes av; de kan fortelle fordi de overlevde. 

Tar tilbake kontrollen 

Kulissene kan minne om Lars von Triers oppdelte scenegulv fra Dogville, men her spilles det ikke drama; det er vel mer snakk om en gjenfortellende rekonstruksjon, noe i nærheten av dokumentaren The Act of Killing, men i den andre enden: 
Her er det ofrene som tar tilbake kontrollen over historien, og ikke overgriperne. 

Det er neppe tilfeldig at Christine Cynn, som var co-regissør på The Act of Killing, har vært med som konsulent på filmen. 

Som emosjonell opplevelse blir dette likevel noe annet: 
Mens vi grøsset av forbryternes utlevering av sine grusomheter i den filmen, er identifikasjonen med ofrene denne gangen total. 
Vi bærer på et sterkt ønske om at de skal lykkes med å ta tilbake kontrollen over fortellingen om deres livs mareritt. 

Lite kontekst 

Jeg har ingen anelse om det har fungert som terapi for de overlevende å foreta en slik personlig åstedsgranskning. 
Det er ikke nødvendigvis derfor de har gått med på å lage filmen, motivet synes like mye å skape en bevissthet om det som hendte. 

Erik Poppes Utøya-skildring er blitt delvis misforstått utenfor Norge fordi den strengt tatt krever at man kjenner konteksten. 
Denne filmen vil få noe av den samme utfordringen – i hvert fall om den presenteres som en inngang til forståelse av hva som skjedde. 
Vi kommer tett på de overlevende, men Breivik er som i Poppes film Den unevnelige. 

Beholder kontrollen 

De fire overlevende beholder kontrollen, og det er både styrken og svakheten ved filmen. 
De styrer selv hvor langt de vil gå, hvor nærme vi får komme, og Javér holder respektfull avstand. 

Samtidig ville det vært absurd å kreve større tilgang og intimitet – for uten tillit mellom filmskaperne og de overlevende ville filmen kollapset. 
De får den tiden de trenger til å åpne opp, og prosessen på scenegulvet handler blant annet om det. 

For det meste gir det sterke vitnesbyrd, som gjennom Henrik Ipsens foto også tåler et stort kinolerret. 
