Plateanmeldelse:Maroon 5 - «V» 

V for velsmurt. 

ALBUM: 
POP 

Maroon 5 

Los Angeles'multimillionselgende Maroon 5 har ingen høy stjerne hos europeiske kritikere. 
Det handler antagelig om eldgamle «rock vs. pop»-dogmer; Maroon 5 er fullstendig skamløse i sine velpolerte radiofrierier, på amerikansk vis. 

Poenget er at de tidvis er latterlig gode til dette. 
Singler som «Makes Me Wonder», «Moves Like Jagger» og «Payphone» er jo moderne potensielle evergreens. 

«Maps» er spydspissen for deres femte album, og føyer seg pent inn i trenden av Sting-inspirert pop. 
Platens bestenotering 
«It Was Always You» gjør det samme, med en raus dose Peter Gabriel tilsatt. 

Jevnt over er det ypperlig, skinnende blank bruksmusikk, som dyrker det frekt funky like godt som de smektende stadionballader. 

Men bandet skal også passe seg litt. 
«In Your Pocket» og især «Feelings» (med linjen «If you want me take me home and let me use you») er såpass drøye lyrisk at de burde vurdere å se på hvordan det går med karrieren til en annen blåøyd soulkar, Robin Thicke, post-«Blurred Lines». 

Se for øvrig opp for falsettmaestro Adam Levines solokarriere. 
At han inviterer Gwen Stefani som gjestevokalist virker som et vardøger. 

Han er en stjerne, og skinner godt her. 

BESTE LÅT: 
«It Was Always You» 
