Mot (para)normalt
GRØSSER 

USA 2015 

Regi: 
Gregory Plotkin 

Manus: Jason Pagan, Andrew Deutschman, Adam Robitel, Gavin Heffernan 

Skuespillere: Chris J. Murray, Brit Shaw, Ivy George, Dan Gill, Chloe Csengery, Jessica Tyler Brown 

Aldersgrense: 
15 år 

Den kanskje viktigste grunnen til at «Paranormal Activity» (2007) fungerte så godt som den gjorde, var illusjonen av at filmen viste faktiske overnaturlige hendelser. 
Den hadde tilsynelatende verken manus eller regissør, men var klippet sammen av overvåkingsvideoene til en hjemsøkt familie. 
Opptakene var i lange strekk helt begivenhetsløse. 
Men når noe skummelt først skjedde, var effekten desto større. 

Nå er vi kommet til oppfølger nummer 5, og originalfilmens rammer er for lengst blitt sprengt. 
«Paranormal Activity: The Ghost Dimension» har ikke bare høyere tempo og mer bruk av håndholdte kameraer, men benytter seg også av 3D-effekter og tydelig dataanimasjon. 
Historien — om en annen familie i et annet hus, men med forbindelseslinjer tilbake til de andre filmene - tar dessuten opp i seg elementer av mer konvensjonelle skrekkfilmer som «Poltergeist» og «Exorsisten». 

«Paranormal Activity: The Ghost Dimension» er ikke uten sine uhyggelige sekvenser. 
Men det som en gang var et nokså originalt konsept, er med tiden blitt kraftig utvannet. 
Og etter én og en halv times sjøsyk kameraføring sett gjennom 3D-briller, hadde i hvert fall denne anmelderen behov for å legge seg nedpå litt. 
