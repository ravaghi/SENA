Panasonic Toughbook CF-W7
I denne 12-tommeren har Panasonic kombinert lav vekt, god batterilevetid og en dønn solid konstruksjon. 
Men ikke uten sin pris. 

Panasonic har lagd bærbare datamaskiner i en årrekke, men deres modeller er noe du sjelden finner i private hjem. 
Når det gjelder laptoper har de nemlig valgt en nokså smal sti og spesialisert seg på svært hardføre modeller som går under betegelsen Toughbook. 

LES OGSÅ: 

Men selv om mange av modellene kun er interessante for de med helt ekstreme behov finnes det også noen som retter seg mot hva vi kan kalle mer "vanlige" brukere. 
Vi testet en slik for et par år siden - Toughbook CF-T4. 

Nå har vi sett på en nyere modell som har betegnelsen CF-W7, og den ser slik ut: 

Spesifikasjoner testmaskin: 

Intel Core 2 Duo U7500 @ 1,06 GHz 12,1" skjerm (1024 x 768 piksler) 2 GB DDR2-minne Intel GMA X3100 grafikk WLAN (a/b/g) Gigabit LAN og modem 3 x USB Blåtann v2.0 VGA ut, lyd inn/ut DVD/CD-brenner Minnekortleser for SD(HC), Plass for CardBus Integrert mobilt bredbånd (3G/HSDPA) 
Leveres med Windows XP eller Vista Dimensjoner (B/D/H): 
27,7 x 21,6 x 5,7* cm (*på det høyeste) Vekt 1,35 kilo Veiledende pris: ca. 25.000 inkl. mva. 

Som vi ser er ikke dette noen racer-PC. 
Prosessoren er hovedsaklig valgt for å være strømgjerrig, og med 2 GB minne er den fylt opp maks på det punktet. 

Den er slett ikke alene om å fokusere på lav vekt og batterilevetid foran ytelse. 
Vi finner tross alt den samme tankegangen bak for eksempel Toshiba Portégé R500 og Lenovo ThinkPad X300. 

Solid sak 

Panasonic Toughbook CF-W7 har som så mange andre Toughbooker et magnesium-chassis som gjør at den kan kombinere lav vekt og en meget solid konstruksjon. 
I følge spesifikasjonene skal den takle et trykk på opp til 100 kilo. 
Dette har vi riktignok ikke testet i praksis, men det kjennes ut som om den skulle takle det. 

Ellers har maskinen en noe spesiell utforming. 
Den er tykkere i bakkant og har en ekstra forhøyning på lokket, noe som får den til å virke nokså klumpete. 
De fleste som plukker opp PC-en blir derfor overrasket over den lave vekten. 

Skjermen er av den matte typen, men relativt god og i det stadig sjeldnere 4:3-formatet. 
Oppløsningen er på 1024 x 768 piksler. 

Tastatur er i stor grad en tilvenningssak, men her gjelder ikke regelen om at smått er godt. 
Merk for eksempel enter-tasten over en linje og den lille mellomromstasten (space). 
Noen vil heller ikke like at touchpaden er rund, men dette oppleves på ingen måte som problematisk. 
Vi liker dessuten den vertikale skrollingen som gjøres ved å føre fingeren i sirkler langs kanten. 

Tilkoblingsmuligheter 

På venstre side har vi inntak for strøm, VGA ut, kontakt til portreplikator/dokking, og minnekortleser for SD(HC). 
I tillegg er det plass til et PC-kort av den eldre CardBus-standarden. 

På datamaskinens høyre side er det plassert tre USB-porter og kontakter for nettverk og modem. 

I front finner vi av/på-knapp, lydkontakter, statuslys og en bryter som slår av og på trådløs kommunikasjon. 

Her er også en knapp som slår av og på det optiske drevet. 
For å få plass til en DVD-brenner i den lille maskinen har Panasonic gjort noe utradisjonelt på akkurat dette punktet. 

Drevet er nemlig integrert på en nokså spesiell måte vi ikke har sett på andre bærbare. 
Skal du sette i eller ta ut en disk får du tilgang gjennom et lite lokk som spretter opp under tastaturet. 

Ytelse og batterilevetid 

Som nevnt er ikke ytelsen prioritert på denne typen bærbare, men siden vi tross alt har et par andre PC-er å sammenligne med, altså Toshiba Portégé R500 og Lenovo ThinkPad X300, er det jo greit å kort se på forskjellen i prosessorkraft. 

Kjøretid i sekunder. 
Lavere er bedre. 

Disse tre bærbare har alle prosessorer med ekstra lavt strømforbruk, og Panasonicen har også den svakeste av dem. 
Men noen ekstreme forskjeller er det heller ikke snakk om. 

Hva som uansett gjerne er mer viktig for bærbare i denne klassen er batterilevetid - og her er ikke CF-W7 noen lettvekter. 

Med våre faste testrutiner klarte den godt over syv timer kontinuerlig drift, i praksis betyr det en lang arbeidsdag og enda litt til. 

Stillegående - hvis du vil 

I motsetning til CF-T4 som vi testet sist er ikke CF-W7 vifteløs, og støynivået øker som på de fleste bærbare i takt med belastingen. 

Vifta kan du likevel til en viss grad kontrollere selv med "Fan Control Utility", altså programvare som forandrer på parameterne som tar seg av viftestyringen. 
Her kan du heve eller senke terskelen for når vifta skal slå inn. 
På "standard" går vifta kontinuerlig, men da så lavt at du må være i nokså rolige omgivelser for å merke den. 

I tillegg har du "high speed" og "low speed" for oss støyallergikere. 
På sistnevnte er maskinen tilnærmet helt lydløs under lav belasting, men går til gjengjeld litt varmere. 
Den blir likevel ikke for varm til å ha på fanget. 

Konklusjon 

Det er vanskelig å sette karakter på bærbare datamaskiner av denne typen, ettersom den har en nokså snever kundegruppe. 
Ofte er det slik at denne enten passer meget godt til ditt bruk eller ikke i det hele tatt. 

Panasonic Toughbook CF-W7 kan faktisk være et godt valg for deg som prioriterer kvalitet, lav vekt og lang batterilevetid. 
Men den koster også en del, og spesielt slank er den heller ikke. 

Når det gjelder de to andre bærbare vi har sammenlignet med er ikke Toshiba Portégé R500 noen stor trussel. 
Den er ikke i nærheten av å være like solid som CF-W7, noe som også gjenspeiles i at den er langt billigere. 

ThinkPad X300 er en annen historie da den er slankere, raskere og relativt solid - om enn ikke like solid som Toughbooken - og kommer på omtrent samme pris. 
Men hvis du ikke vil ofre det optiske drevet til fordel for et ekstra batteri snakker vi også om litt kortere batterilevetid. 
Den støyer også noe mer. 
Som alltid handler det om prioriteringer og preferanser. 

Vi er alt i alt godt fornøyd med Panasonic Toughbook CF-W7. 
Har du behov for en ekstra tøff og utholdende laptop gjør du ikke noe galt i å gå for en slik. 

I så fall må du nesten kjøpe en her. 

Har du mer normale behov kan du dog slippe unna med langt billigere og bedre utstyrte bærbare. 
