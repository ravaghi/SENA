Missy Elliott:«The Cookbook» 

(Atlantic/Warner) 

Missys «kokebok» byr på mye mat, men den lille persilledusken på toppen mangler. 

Missy Elliotts sjette album er komponert som et enormt måltid, med forretter, hovedrett, desserter og forfriskninger. 

Hun er sjefkokken; med seg har hun som vanlig en rekke «kjøkkenhjelpere». 
Timbaland som produsent på kun to låter denne gangen, The Neptunes, Mary J. Blige, Ciara, Fat Man Scoop og M.I.A. er bare noen. 
Men til tross for mange «kokker», er det urovekkende lite søl. 
Snarere er det mye daukjøtt man må tygge seg gjennom for å finne frem til de virkelige godbitene, som for eksempel førstesinglen «Lose Control» og den Rhemario «Rio Beats» Webber-produserte «We Run This» som har et morsomt «Apache»-sample som tema. 
Ting fra Missys hånd blir selvfølgelig sjelden direkte dårlig, men det blir som en middagsgjest en gang utbrøt: 
«Du er flink til å lage mat, men spesielt godt var det ikke!» 
