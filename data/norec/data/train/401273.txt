Hair på OsloNye: 
Musikken lever, personene er utstillingsfigurer 

50-årsjubileumet for rockemusikalens fødsel blir et skjematisk bilde på en forgangen tid. 

Hair er et falmet tidsbilde. 
Ikke fordi musikken er dårlig, for det er den ikke, eller fordi handlingen er skjematisk, for det er den, men fordi hele hippietiden med blomsterbarn, seksuelt frislipp og rusromantikk førte ganske mye elendighet med seg. 

Men hva var det som førte opp til den? 
En av de mest meningsløse og nytteløse krigene i historien, Vietnamkrigen. 
Krigen ingen ville ha, som ble utkjempet i asiatisk jungel av tvangsinnkalt, oftere afrikansk-amerikansk enn hvit ungdom. 

Ingen forsto helt hva de hadde der å gjøre og hvem som egentlig var fienden, og majoriteten dopet seg for å kunne utføre jobben. 
Krigen var etter hvert så forhatt at veteranene møtte forakt hvis de i det hele tatt kom seg hjem. 
Titusenvis av selvmord fulgte i krigens spor. 

Revolusjonen er over 

Hair var en gang et solid ballespark til politikere, krigshissere, hyklersk religionsutøvelse, borgerlige konvensjoner og rasisme. 
Den var et rasende skrik i et nyskapende musikalsk språk som ble antikrigsdemonstrasjonenes hymner. 

Opphavsmennene var selv en del av gatelivet og protestaksjonene de beskriver, og tidens politiske og seksuelle opprør. 
Hair var en revolusjon, og den revolusjonen er over. 

Hair markerte også første gang svarte skuespillere fikk andre roller på scenen enn som tjenere. 
Og folk kom ut av skapene sine. 
Det nye likhetsprinsippet strakte seg langt inn i krigen – der ble ungdom drept uansett farge eller legning. 

Da nakenhet sjokkerte 

For 50 år siden var sex, drugs og rock’n’roll, for ikke å snakke om langt hår og nakenhet på scenen, dypt sjokkerende. 
I dag leer ingen på et øyenlokk, vi kveler heller en gjesp. 

Ettertiden har gitt oss generasjoner ødelagt av narkotika, urbant forfall, aids, økende fattigdom og kriminalitet, crack-babyer og så videre. 
Frihet og totalt frislepp har vist seg å være helt forskjellige størrelser. 
Dagens ungdom er dobbeltspente, har skill og god utdannelse, mens det seksuelle er gått fra «Make love, not war» til «grab’em by the pussy». 

En nostalgisk drøm 

I og for seg er det ingenting i veien med Lisa Kents Hair-oppsetning på Oslo Nye, bortsett fra at den viser en nostalgisk drøm, eller egentlig et falsk tidsbilde som ikke er spesielt berørende. 

Handlingsforløpet er svakt og aktørene er påført en ubekvem nærhet til publikum. 
Det føles litt flaut, som å gå på hippieparty. 
Ingenting er gjort for å sette Hair inn i en nåtidig sammenheng, les Afghanistan som eksempel. 

Det er ingen harde kanter her, ingenting som skaper særlig ettertanke. 
Disse bakgårdsungdommene er rotfestet i New York i 1967. 
De eier ikke noe som helst annet enn sin protestvilje og gleden over en psykedelisk «trip», inntil en slags virkelighet gjør den til en «bad trip». 

Sommeren går over, blomstene visner, uskylden dør, snøen faller. 
Vi ser på at de spiller teater. 

Musikkens fornyende kraft 

Musikken er det som lever. 
Den var fornyende da, og overlever i dag. 
Hair består av rundt 40 relativt korte numre, som veksler mellom det rå og det poetiske, med enda kortere talesnutter mellom. 

Sanglig og danserisk er ensemblescenene svært gode, presise og tidsriktige. 
Røkelsesduften sprer seg i salongen under «Hasj»-nummeret, men allerede i Aquarius-åpningen får aktørene litt for ofte hår i munnen. 

Igjen står Solveig Andsnes frem som en ekte skikkelse, med en forbløffende stemme. 
Hennes «La det lyse» er det store lyspunktet, men det er først i den medrivende finalen. 
Henriette Faye Schjøll gjør en fin «Lett å være hard». 
I ensemblet er kvinnerollene de mest troverdige, fordi hovedrollene er sanglig svake. 
Bandet, under Simon Revholt, holder fanen høyt med ordentlig trøkk i en litt oppdatert klang. 

Trond Høvik glitrer i småroller 

Scenografien er mørkt urban, og kan spares til neste West Side Story. 
Det virkelig morsomme er Trond Høvik i flere festlig utpenslede små roller. 
På et minutt eller to viser han hva skuespillerfaget kan være, og det skaper stor respons i salen. 

For 50 år siden ble det også spilt musikal i Norge. 
Da var det skuespillere som sang og danset, og om ikke alt var like glatt perfekt, så var typene personlige og virkningsfulle. 

Nå er tiden kommet til å kreve større skuespillerfaglig kompetanse også i de store ensemblemusikalene. 
Der holder ikke våre Fame-skoler mål. 
