Trim for eldre
Stallone og Schwarzenegger skyver pensjonsalderen foran seg i kompetente «Escape Plan». 

FILM: 
Mye tyder på at pensjonsalderen er lavere for lærere og ingeniører enn for mannemenn som har tilbrakt karrieren med å løpe gjennom kuleregn - eller forårsake dem. 
Sylvester Stallone (67) og Arnold Schwarzenegger (66) har i alle fall ikke tenkt å overgi seg til godstolen og P1 Pluss riktig ennå. 
De gjør det de alltid har gjort, med tilstrekkelig verdighet, i «Escape Plan», en uoriginal, men kontant og kompetent actionaffære i svart og stålgrått som ikke bare lener seg på herrenes pr-vennlige plakatnavn og bulende blodårer. 

Utbryterkonge 

Ray Breslin (Stallone) er ekspert på å bryte ut av fengsel og tar seg klekkelig betalt for å teste høysikkerhetsfasiliteter. 
En dag blir han tilbudt muligheten til å rømme fra et hemmelighetsfullt anlegg som muligens har noe med CIA å gjøre. 
Fordi dette er film og en film har sine premisser, er den ellers sylskarpe Breslin i fem minutter akkurat så tjukk i huet at han ikke skjønner at dette er et komplott. 

Snart er han i praksis begravet og glemt i et høyteknologisk fangehull styrt av den sadistiske Hobbes (Jim Caviezel). 
Han er omhyggelig velpleid og velkledd, med ballettaktige håndbevegelser og en stemme som glir feminint oppover på slutten av alle setninger - kort sagt alt som i dette universet kaller på mistanke. 
Heldigvis finnes medfange Emil Rottmayer (Schwarzenegger). 

Macgyver-aktig 

Den som lider av klisjéallergi, vil få rennende nese allerede under åpningssekvensen av «Escape Plan» og full indre elveblest i øyeblikket Arnold river frem maskingeværet i sakte film. 
Andre vil sette pris på at den svenske regissøren Mikael Håfström («Kopps») pisker på med masseslagsmål i messa og forpustet flukt gjennom klaustrofobiske korridorer og i tillegg tar seg bryet med å legge ut et lett Macgyver-aktig puslespill med såpass mange brikker at han holder på engasjementet til siste «motherfucker» er hvest mellom sammenbitte tenner. 

Stallone og Schwarzenegger har god kjemi. 
Den skal de dyrke også i «The Expendables 3», før de skal skille lag og gå i ungdommen på hver sin kant, som Rocky Balboa i «Creed» og Conan i «The Legend of Conan». 
Enn så lenge er «Escape Plan» en helt fin måte å holde revmatismen stangen på. 
