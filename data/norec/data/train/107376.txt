Lettvint røverhistorie
Regi: 
Breck Eisner. 
Med: 
Penélope Cruz, Matthew McConaughey, Steve Zahn, Lambert Wilson. 
Am./spansk actioneventyr. 
15 år. 

En riktig røverhistorie spekket med action og tøys - men langdryg så det holder. 

Matthew McConaughey begir seg ut i dette ørkeneventyret som en slags krysning av James Bond og Indiana Jones. 
Men selv med spillende solbrente muskler og et sjarmerende smil er han en lettvekter i forhold til de to nevnte filmfigurer. 
Selv Steve Zahn som munter medhjelper og Penélope Cruz som handlekraftig lege klarer ikke å skjule at dette mest av alt er et oppgulp av utallige actioneventyr. 
Når det er sagt, så har dette oppgulpet forfriskende tilsnitt av både humor og parodi. 

I korthet går det ut på: 
To energiske oppdagere jakter på et amerikansk panserskip i Afrika. 
De møter en kvinnelig lege som vil forhindre giftspredning i Mali. 
Sammen vikles de inn i en kamp med en hensynsløs diktator, hans armé og en fransk forretningsskurk. 
Men ingen hindring er stor nok for disse actionheltene. 
Ordet «sannsynlighet» er ekspedert til universets ytterste post i denne heseblesende røverhistorien. 

En dose uhøytidelig munterhet gjør at «Sahara» passerer som uforpliktende sommerunderholdning. 
Selv med overdreven - og litt langvarig - bruk av klisjeer. 
