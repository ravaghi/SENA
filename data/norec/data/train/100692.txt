Rilo Kiley:«Under The Blacklight» 

(Warner) 

GENRE: SOFTROCK 

Fra hipsternavn til allemannseie - forhåpentlig. 

Fleetwood Mac-referansene har formelig haglet i forhåndsomtalen av denne utgivelsen, som etter alle solemerker vil bli et gjennombrudd for denne Los Angeles-kvartetten. 
Ingen av delene kan sies å være ufortjent. 

Anført av indiefavoritt Jenny Lewis, og med en softrockgigant som Jackson Browne på gjestelisten, har Rilo Kiley laget en urtypisk California-plate der det konstant tilstedeværende sollyset jevnlig brytes av høyst subtile, mørke understrømmer. 
Den er smektende, sedat og polert til fingerspissene. 
Rilo Kiley er utstyrt med de samme godt skjulte klørne som har gjort Fleetwood Mac til et av de siste årenes heteste retronavn blant folk godt under 30. 
Jenny Lewis' stemme har i tillegg den tiltalende countryknekken som kan være avgjørende . 

ANBEFALTE KJØP: 
«Silver Lining», «Under The Blacklight», «Dreamworld», «The Angels Hung Around». 

THOMAS TALSETH 
