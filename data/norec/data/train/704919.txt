Passer sammen
Thomas Dybdahl og Bjørn Eidsvåg fant hverandre etter en meningsutveksling om fordelene og ulempene ved å synge på norsk. 

Det førte til at Dybdahl produserte Eidsvågs fjorårsutgivelse «Rundt neste sving», deretter til at de nå står sammen på scenen. 

Felleskonserten lørdag ettermiddag åpnet med at Dybdahl spilte alene, før Eidsvåg overtok og de deretter opptrådte sammen. 

Det fungerte for så vidt bra, men det hadde ikke skadet om de hadde stått på scenen sammen hele konserten. 
Nå ble det jeg-du-vi-jeg-igjen, noe som er ganske forstyrrende for flyten. 

De fridde til publikum med kjente låter som «Cecilia» (Dybdahl) og «Mysteriet deg» (Eidsvåg), men det tok først skikkelig av mot slutten med «Nede for telling» fra fjorårets plate og ikke minst en lang samspill-versjon av Eidsvåg gamle «Vertigo». 

Den sangen viste potensialet som bor i samarbeidet mellom bamsen for Sauda/Lier og den mer spinkle medmusikanten fra Sandnes/Stavanger. 
