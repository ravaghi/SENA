Packard Bell EasyNote BG45/46
Denne 12-tommeren passer for deg som verken vil eller trenger å dra på mye. 

Dette er slett ikke første Packard Bell serverer oss en liten og billig bærbar datamaskin. 
Våren 2007 ble vi overlevert EasyNote BU45 - en 12-tommer uten de helt spektakulære spesifikasjonene, men til å være en såpass liten maskin var den rasende billig. 

LES OGSÅ: 

I våre øyne hadde EasyNote BU45 kun ett problem, nemlig den korte batterilevetiden. 
For våre lesere lå derimot problemet i at den så å si var umulig å få tak i - det tok nemlig lang tid før noen få eksemplarer fant veien til en og annen butikk. 

Det er derfor betryggende å vite at dagens testmaskin allerede ligger ute i handelen. 
I praksis er det to modeller det er snakk om: 
Packard Bell EasyNote BG45 og BG46. 
Forskjellen på disse to er kosmetisk - BG45 er sort og har metalloverflater rundt tastatur og på lokket. 
Den adskillig lysere BG46 (aka "Limited Edition") er nokså hvit med grønne kanter, og i stedet for metall i lokket har vi hvit plast. 
Men også her finner vi børstet aluminium rundt tastaturet. 

Spesifikasjoner: 

Intel Core 2 Duo T5450 @ 1,66 GHz 12,1" skjerm i bredformat (1280 x 800 piksler) 2 GB DDR2-minne 160 GB harddisk (5400 rpm) 
Intel GMA X3100 integrert grafikk 802.11 WLAN (a/b/g) 10/100 MB LAN 3 x USB, blåtann Kortleser for SD, MMS, MS/PRO VGA ut, lyd inn/ut Ekstern DVD/CD-brenner Integrert webkamera og mikrofon Windows Vista Home Premium Dimensjoner (B/D/H): 
29,6 x 21,2 x 3,9 cm Vekt 1,60 kilo Pris: ca. 8.500,- for BG45, mens BG46 er noen hundrelapper billigere. 

BU45 

Konstruksjon 

Packard Bell EasyNote BG45 virker relativt godt satt sammen uten spesielt svake punkter i chassiset. 
Vekten på 1,6 kilogram bidrar uansett til at belastningen ikke blir stor ved løfting av maskinen. 
Lokket kunne godt vært litt stivere, men det tåler fint litt trykk ovenfra og vi er derfor ikke spesielt redde for at den skal bli kvestet i veska. 

Bredskjermen er på 12,1 tommer og står fint til 1280 x 800 punkter - og er som de fleste paneler utstyrt med blankt kontrastbelegg for å bedre farger og kontrast. 
Skjermen er i stor grad av samme kvalitet som de andre vi har sett på bærbare den siste tiden, den har svak vertikal betraktningsvinkel men gjør i det hele tatt jobben sin bra. 

Listen rundt panelet er i pianolakkblank plast, og er for øvrig kanskje den delen på maskinen som føles minst solid. 
Her har Packard Bell satt inn et webkamera og mikrofon over skjermen slik at du kan ha videosamtaler dersom det er din greie. 

Tastaturet er av den felles skandinaviske typen som vi finner på flere modeller. 
Når det gjelder layouten peker vi ut plasseringen av høyre shift, som trolig kommer til å føre til en god del piling oppover. 

Ellers sitter tastene en tanke tettere eller er litt mindre enn på vanlige tastaturer, men sånn sett er bruken i stor grad en vanesak. 
Det bråker heller ikke mer enn de fleste andre tastaturer for bærbare PCer, med mindre du da virkelig hamrer løs. 

Over tastaturet på venstre side har vi vanlig av/på-knapp og berøringssensitiv tast for trådløst nettverk. 
I tillegg har vi en "Eco"-tast, denne senker ytelsen litt. 
Dessverre gjør den ikke underverker for verken viftestøy eller batterilevetid. 

Som på Fujitsu Siemens' Amilo 
Si 2636 er touchpaden på BG45 rund. 
Det fungerer fint etter en kort tilvenningsperiode, og den virker ellers som en vanlig og god rektangulær touchpad med skrollfelt i alle retninger. 
En kul detalj er lyset rundt som fader av og på i takt med berøring, men for å spare strøm kommer dette kun på når strømmen er koblet til. 

Tilkoblingsmuligheter 

Packard Bell EasyNote BG45 er som nevnt ikke av de best utstyrte - så kontakter finner vi kun på sidene. 
Kun minnekortleseren sitter i front, og skjermen kommer i veien for eventuelle kontaktpunkter bak. 

På høyre side har vi en USB-kontakt, plass for kensingtonlås, LAN og inntak for strøm. 

Venstre side er holder VGA ut, to USB og minijackkontakter for lyd inn og ut. 
Varmluften blåses også ut her. 

Savner du optisk drev sier du? 
Det følger også med maskinen, men siden ikke alle bruker dette like mye har Packard Bell valgt å gjøre dette til en ekstern løsning, noe vi synes er helt greit. 
DVD-brenneren veier 400 gram og kobles til via USB, der to kontakter sørger for nok strøm. 

Ytelse og batteri 

Det er nå noen måneder siden vi testet vår forrige 12-tommer, i det siste har det nemlig gått mer i 13,3-tommere. 
Vi har derfor valgt å sammenligne opp mot en av hver: 12,1-tommeren Multicom Compal JFT00 på 2,0 kg og 13,3-tommeren Dell XPS M1330 på 1,9 kg. 

EasyNote BG45 med sine 1.603 gram altså er henholdsvis fire og tre hekto lettere enn disse to maskinene. 

Før vi presenterer ytelsesmålingene er det viktig å merke seg forskjellene i spesifikasjoner på de testede eksemplarene. 
JFT00 ble testet med en Intel Core 2 Duo-prosessor på 1,8 GHz, mens grunnmodellen i dag leveres med en prosessor klokket til 2,0 GHz. 
Konfigurerer du den ellers likt som BG45 (2 GB RAM, 160 GB harddisk, blåtann, og Vista Home Premium) kommer den på samme pris som en EasyNote BG45 - men prosessoren vil altså være raskere. 

Når det gjelder Dell XPS M1330 kan denne konfigureres til å bli kliss lik BG45 - og da matcher også prisen Packard Bells maskin. 
Men merk at da vi testet XPS M1330 var vårt eksemplar utstyrt med en bedre prosessor (2,0 GHz) og dedikert grafikkort (sistnevnte komponent - et GeForce 8400M GS fra nVidia - vil øke prisen med 750 kroner). 

Ytelse i PCMark05: 

Målingene er altså ikke direkte sammenlignbare, men en JFT00 til samme pris som en BG45 vil altså gi en jevnt over bedre ytelse. 
Dataene vi her har på XPS M1330 er med dedikert grafikkort, noe som på det punktet parkerer de to 12-tommerne som begge har integrert Intel GMA X3100. 

Ytelse i 3DMark05: 

Vi tar med 3DMark mest for syns skyld - den integrerte grafikkløsningen i BG45 yter som forventet. 
Har du planer om å spille med maskinen er et dedikert grafikkort å foretrekke. 

Batterilevetid 
Mens forgjengeren EasyNote BU45 hadde nesten latterlig kort batterilevetid har Packard Bell gjort en langt bedre jobb på BG45. 
To og en halv time er kanskje ikke best i klassen, men det slår Multicom JFT00 med nesten 30 minutter. 

Vi målte også tiden med maskinen i "Eco"-modus, men fikk kun en økning på 10 minutter med dette påslått. 

Støy og varme 

EasyNote BG45 blir ikke spesielt varm, ikke en gang på undersiden, så du kan fint ha den i fanget dersom du ønsker. 
Men det kommer til en pris. 
Viftekontrolleren spinner opp og ned vifta med intervaller på et par minutter, slik at den går omtrent to minutter på og så er to minutter av. 
Dette er altså når PCen ikke jobber med noe spesielt. 

Dette blir lett litt masete, spesielt siden lydvolumet på vifta ikke er blant de laveste. 
Men i kontorlandskapet vårt legger vi så vidt merke til at den setter opp dampen, det er altså i stille omgivelser den kan bli litt plagsom for noen. 

Vi kan med hånden på hjertet heller ikke si at "Eco"-knappen hjelper på vifta i nevneverdig grad. 

Vurdering og konklusjon 

EasyNote BG45 og -46 er for all del spennende og interessante maskiner fra Packard Bell. 
Kvalitetsfølelsen er jevnt over god og skjermen lyssterk og klar. 
Det store salgsargumentet til akkurat disse er likevel den lave vekten - selv om du tar med deg med strømadapteren vil du likevel dra rundt på mindre enn to kilo. 

Men vekten på 1,6 kilogram har mye med tapet av optisk drev å gjøre, og legger vi dette inn i ligningen får plutselig BG45 alvorlig konkurranse fra blant annet de to PCene vi har sammenlignet med tidligere i denne artikkelen: 
Dell XPS M1330 og Multicom JFT00. 
Vi skal heller ikke glemme Apples MacBook som ligger på en knapp tusenlapp over BG45/46. 

Så det blir selvfølgelig - som det alltid er ved kjøp av datamaskiner - opp til deg og hva du prioriterer. 
Er lav vekt viktigere enn ytelse og integrert optisk drev, ja da er BG45 (eller -46) så avgjort en bærbar du bør sjekke ut. 
Det eneste vi egentlig har i mot denne maskinen er viftestøyen, men der er vi jo også kjent for å være nokså pirkete. 

Alt i alt får EasyNote BG45 en solid firer på vår terning. 
