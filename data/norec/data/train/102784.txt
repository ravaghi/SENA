- Deilig er nissejulen
Den som venter på noe godt, venter ikke forgjeves. 
Sjeldent har ordtaket føltes mer riktig. 
Og takk gud for det. 

La oss være ærlige. 
Fallhøyden når man skal følge opp norgeshistoriens mest kultomspunne julekalender «Nissene på låven» er stor. 
Selv for selvpinende komigeni og «nisse-mastermind» Espen Eckbo. 

I flere år nektet han og makker Kristian Ødegård å lage en oppfølger, av ren frykt og avmakt for de mange fallgruvene. 

Og mens vi ventet, vokste TV-kalenderen seg gigantisk. 

Nå er kvelden nær og det er bare å gjøre seg klar for et helteepos av en reality-konkurranse. 

«Nissene på låven» var en ganske ond parodi på reality-TV og Big Brother. 

I «Nissene over skog og hei» har Eckbo & co. løftet blikket og tatt med seg det beste fra 2001. 

Norges tøffeste nisse skal kåres ved at 24 deltakere (delt opp i gråskjeggnissene og hvitskjeggnissene) må reise som julenisser gjennom landet med en sekk julepresanger som skal leveres på et herberge på julaften. 

Rent teknisk er produksjonskvaliteten mye høyere i år enn sist. 
I kjernen er likevel de omstendige karakterene - en konfekteske av karikaturer: 

12 av årets deltakere er nye og 12 av dem er nisser vi kjenner fra før. 
Deriblant herlig irriterende Bent Leikvoll (som vant konkurransen i 2001) spilt av Atle Antonsen, Henrik Elvestads Timothy Dahle og Eckbos hissige publikumsfavoritt Rhino Thue (lol). 
Han er med «for å rette opp det feilaktige inntrykket TV-seerne fikk for 10 år siden». 

Den svenske komikerstjernen Björn Gustafsson er et nydelig høydepunkt i rollen som servitøren Håkan Holmgren. 

For et naturtalent. 
Hele Norge er tjent med at du melder flytting til Oslo, Gustafsson! 

Se også opp for en relativt ny Eckbo-karakter: den kyniske tannlegen Andreas Brochner. 
(Eckbo spiller totalt fire forskjellige karakterer i serien, men Brochner er en morsom luring.) 

Seriens største styrke er likevel hvordan Eckbo & co. har flettet de gamle karakterenes forhistorie og forventninger inn i årets konkurranse. 

Deres særegenheter i samspill med de nye deltakerne og et bredere format, åpner for mye frisk moro, spesielt for oss som har et forhold til TV-kalenderen fra 2001. 

Kristian Ødegård har forresten aldri vært mer alvorlig og ovebevisende som konkurransens programleder Olav Johnsen. 

Jeg ser ikke hvordan «Nissene over skog og hei» skulle kunne blitt noe bedre, så for si det på julevis: 
En ny TV-klassiker er oss født i dag. 

TVNorge fra 1. desember kl. 20.00 Anmeldelsen er basert på TV-kalenderens fem første episoder. 

Den første desember starter julekalender-serien «Nissene over skog og hei» på TVNorge. 
Serien er en oppfølger til suksessen «Nissene på låven», og her får du en eksklusiv smakebit fra årets julekalender. 
