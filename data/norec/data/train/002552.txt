Kompromissløse herrer
Rapgruppen albumdebuterer ni år etter Urørtfinalen. 

De er en mann mindre siden sist. 
Frosk trakk seg fra gruppen i 2011, så nå er det raptrioen Apati, Kverulanton (mannen bak det berømmelige verset på OnklPs “Noia”) og Mister K som blusser opp fra asken med dette selvbiografiske albumet som gjenspeiler transformasjonen fra heite Urørtfinalister i 2005 til i dag. 

Rapgutta har, som de beskriver det selv, “loka mer enn de fleste” siden nevnte finaleplass. 
Én miksteip har blitt levert siden den velfortjente hypen fra midten forrige tiår, Skjelletter fra skapet fra 2011. 
Likefullt: 
Kultstatusen har vokst i takt med fraværet, og den lojale fanskaren gleder seg over det endelige debutalbumet. 

Kall det hva du vil er bygd på trekløverets egne premisser, men helhetlig blir det for ujevnt. 
De går vel høyt og lavt på albumet. 
Rockelementer (“Viking”, “Knus en gitar”), karibiske fibre (“Et lite grønt monster”), hiphop-produksjoner representert ved singelen “Narkotika”, og sangbaserte refrenger - som med hell kunne ha blitt kuttet vekk eller bearbeidet mer - er noe av det vi får servert her. 
Sjangerspredningen tåkelegger det de behersker godt - klassisk hiphop. 
Uttrykket hadde vært sterkere om de hadde holdt seg til sistnevnte. 

Men de har troverdigheten i orden, og jeg er sikker på at tilhengerne, som har fulgt gruppen siden dag én, setter pris på at de utleverende karene har klart å slå sammen sin første offisielle fullengder. 
