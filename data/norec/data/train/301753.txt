Gjennomført middelmådig
En middels styrkeprøve for Ylvis, en gigantisk tålmodighetsprøve for menneskeheten. 

TV: 
La oss ta rosen først. 
«Hvem kan slå Ylvis?» er gjennomført middelmådig. 
Bård og Vegard 
Ylvisåker er sympatiske og selvironiske, som vanlig, men de har ingenting å snakke om, ingen spennende mennesker å sparre med. 

I første program skal de konkurrere mot en kar som i utgangspunktet er den reneste supermann: 
Økonomistudent, tidligere aktiv turner, basehopper og stuntmann i en rekke norske filmer. 

Dessuten har Thomas Skjørestad (31) en sønn på åtte år og jobber med autistiske barn. 
Han bør jo slå Ylvis ned i sneakersene i de fleste øvelser, men overraskende nok er økonomistuntmannen like middelmådig som Ylvis, enten det dreier seg om minitriatlon, kjendisquiz, kjøring med monstertruck, hoderegning eller vedhogging. 

Kvart million 

Resultatet er som en omvendt sportssending. 
En toppidrettsutøver briljerer med sine ferdigheter og avleverer noen tomme fraser til intervjueren i etterkant. 

Ylvis, derimot, briljerer med sin middelmådighet og leverer deretter noen tidvis morsomme fraser til Frithjof Wilborn, som leder programmet med samme intense innlevelse som et trafikklys. 

Den som slår Ylvis, får en kvart mill og det gjøres et stort nummer av at brødrene fra Bergen ikke får penger hvis de vinner. 
Men de får kanskje en slant av TVNorge for å stille opp? 
Jeg mener, siden de er attraksjonen, trekkplasteret, stjernene, glanskasterne og hva vi nå kaller det hvis kjente folk får betalt for å gjøre ablegøyer på tv. 

Schlager i Tyskland 

Ylvis driver storimport av tv-konsepter. 
«Norges herligste» kom fra søta bror, «Veggen» er japansk og nå er turen kommet til populærkulturens ødemark, Tyskland. 
«Schlag den Raab», med komikeren Stefan Raab, er visstnok en schlager der nede. 

Fasit: 
Ylvis er best når de møter mennesker, ikke når de møter veggen eller sliter seg gjennom ulike former for sekkeløp. 
Showet starter med en to timers maraton i kveld, og fortsetter allerede i morgen. 

Som Neil Armstrong sikkert kunne ha sagt: 
En middels styrkeprøve for Ylvis, en gigantisk tålmodighetsprøve for menneskeheten. 
