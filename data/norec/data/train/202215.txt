TEST:Microsoft LifeCam HD-5000 

Vi har testet et nytt og billig HD-webkamera fra Microsoft. 

For drøyt et halvt år siden testet vi LifeCam Cinema, det første webkameraet fra Microsoft som bød på HD-oppløsning, riktignok i 720-varianten og ikke i full 1080. 
Vi ble imponert både av kameraet og programvaren, du kan lese testen her. 

Nå har det dukket opp flere modeller, og vi har testet HD-5000. 

Mindre og billigere 

Førsteinntrykket av HD-5000 er at det ikke er like stilig i utførelsen som LifeCam Cinema, det er også mye mindre. 
I stedet for en sylinder er HD-5000 nærmere en kube i fasongen. 

Foten er ganske lik, med fleksible ledd innbakt i gummi. 
Dette gjør kameraet lett å plassere og justere, både på toppen av en skjerm og på en bordplate. 

Kameraet leveres med en generøs, nesten 2 meter lang USB-ledning festet i en fleksibel strekkavlastning. 
Selv om du har en PC på gulvet bør ledningen rekke fra skjermtopp til baksiden av PC-en. 
Det følger også med en liten kabelklemme, da slipper du å ha hele kabelen ligge og slenge, men kan bunte opp den lengden du ikke trenger. 

Installasjon 

Vi hadde allerede en versjon av LifeCam programvaren installert på vår test-PC, som (fremdeles) kjører Vista. 
Da vi satte i program-CD-en og skulle installere fikk vi beskjed om at vi allerede hadde en oppdatert utgave av programmet på maskinen. 
Dermed avsluttet vi installasjonen og plugget inn kameraet. 
Det fungerte bare delvis, Live Messenger fant kameraet og vi fikk opp bildet, men LifeCam programmet fant ikke noe kamera. 

Vi tok en omstart, og etter en ganske treg runde med oppdateringer fra Windows Update og enda en omstart var alt på plass. 
Den allerede installerte programvaren var tydeligvis ikke så oppdatert som det nye installasjonsprogrammet mente likevel. 

I bruk 

Når alt er vel installert er webkameraet tilgjengelig i alle de vanlige chatteprogrammene, og også i videoredigeringsprogrammer. 
Du kan altså jobbe direkte i et slikt program uten å ta opp først og så importere filer inn i programmet. 

Hvordan programmene håndterer og styrer videokameraet vil variere. 
I chatteprogrammer ligger begrensningen i kvalitet først og fremst i kapasiteten på internett-tilkoblingen, som vanligvis er langt lavere for å sende data enn å laste ned. 

Dessuten kreves det maskinkraft for å håndtere HD i sanntid og sende det videre. 
På vår 4-kjerners Core2 klarte ikke maskinen å håndtere 720x1280 i Sony Vegas Movie Studio, og Pinnacle Studio 14 ville bare bruke kameraet i VGA-oppløsning. 

Men som chattekamera funger det aldeles utmerket, og til å ta bilder av gjenstander for å sende videre til andre på direkten var det også godt over godkjent. 

Vi ble spesielt imponert over at kameraet og programvaren klarer å håndtere dynamikk og hvitbalanse såpass bra. 
Ansiktsfarger og bakgrunn ser veldig riktig ut, nesten uansett lysforhold. 
Selv om natten, med varierende og svakt lys fra 2 LCD-skjermer pluss sparepærer med både lysrør og LED, ble resultatet utmerket. 

På dagtid med dagslys i et vindu i bakgrunnen, ble ikke forgrunnen for mørk, men beholdt et fornuftig lys og fargenivå. 

Autofokus fungerer også bra, det tar ikke lang tid før ting faller på plass, og det skjer sjelden at automatikken drar på tur mot yttergrensene for å finne igjen seg selv. 

Moro med effekter 

Vil du leke deg med visuelle effekter har LifeCam-programvaren mye tull og tøys å by på. 
Du kan få hodeplagg og ny hårprakt med et klikk, og bli transformert til et utenomjordisk vesen like enkelt. 
Det morsomme er at det ikke er nødvendig med noen innstillinger eller kalibrering. 
Programmet kjenner igjen hodet, ansiktet og øyne, munn etc. og modifiserer disse umiddelbart. 
Det eneste er at du bør sitte omtrent midt i bildet som kameraet fanger. 

Konklusjon 

For noen få hundrelapper får du nå både et velfungerende chattekamera, du får et visuelt leketøy og et praktisk verktøy til å fange både stillbilder og videosnutter i nærheten av PC-en. 

Bildekvaliteten med truecolor-automatikken er imponerende på flere områder, og er du ikke fornøyd med dette kan du alltids stille inn alle parametre manuelt. 

Vi er i grunnen like fornøyd med dette kameraet som vi var med den første utgaven. 
Prisen er nå halvert - vi blir ikke mindre fornøyd av den grunn! 
