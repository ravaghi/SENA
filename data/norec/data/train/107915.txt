Estelle «The 18th Day»
Empire/V2 

Helstøpt r&b og hiphop-album 

Den 24 år gamle London-jenta Estelle lever helt klart opp til tittelen som Englands nye r&b-og hiphop-dronning. 
Debutalbumet «The 18th Day» er et helstøpt kvalitetsalbum fullspekket av fengende soulmelodier og råtøff rapping. 
Estelle er blitt sammenlignet med storheter som Lauryn Hill og Alicia Keys, noe som stemmer ganske godt, men hun har også en britisk snert over musikken sin. 
Tekstene 

handler om kjærlighetsforhold og hvordan det er å vokse opp i en familie med til sammen ni søsken. 
Sammen med den Jay-Z-aktige hiten «1980» er «Don't Talk» albumets klart sterkeste låt, men her er det også mange andre godbiter (for eksempel «Hey Girl» og «Maybe»). 
Estelle kommer garantert til å beholde posisjonen hun har som Storbritannias mest respekterte rapstjerne. 

MARIT AABY VEBENSTAD 
