Lite magi
Regi: 
Kenneth Branagh. 
Genre: 
Operafilm. 
Engelsk/Fransk 

STJERNER: 
Joseph Kaiser, Amy Carson, Rene' Pape, Lyubov Petrova, Silvia Moi. 

HANDLING: 
Mozarts lekende og flotte opera fra sent 1700-tall er i Branaghs filmatisering lagt til 1. verdenskrig. 
Midt i krigens gru, ser den fortumlede soldaten Tamino bilde av den kvinnen han vil elske, den vakre Pamina. 
Sammen med Papageno krysser han fiendens linjer for å redde den vakre kvinnen. 
Samtidig sentreres handlingen rundt oppgjøret mellom Nattens dronning (Paminas mor) og Sarastre som holder Pamina fanget. 

DOMMEN: 
Kenneth Branagh gyver på med friskt mot og nøler ikke med å bre ut med svært fargerik pensel. 
Digitale effekter kobles med svært aktive aktører som løper og flyr i alle retninger. 
En del av det er rett så underholdende, men i lengden går det på bekostning av musikkopplevelsen. 

Det eventyrlige og magiske i Mozarts tryllefløyte-fantasi blir tilført så mange innfall, at noe av magien drukner i påfunn. 

Sangerne, vår egen Silvia Moi som Papagenos høyst elskede Papagena inkludert, gjør en iherdig innsats, både sanglig og som skuespillere. 
Men filmlerretet klarer ikke å transformere den dynamikk og musikalske spennvidde som ligger i «live»-opptreden på en scene. 
Selv ikke Branaghs visuelle påfunn kan skjule det. 
