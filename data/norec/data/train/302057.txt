Høres i overkant gladkristne ut
Matt & Kim med naivistisk barnehagepop. 

ALBUM: 
Den hyperaktive dansepunk-duoen Matt & Kim har siden den selvtitulerte 2007-debuten vært gledessprederne i popbarnehagen. 

Denne musikalske naivismen har gjort at det brooklynske kjæresteparets infantilt enkle blanding av ADHD-koring, slentrende tromming og casiokeyboards til tider kan høres i overkant gladkristen ut. 

Likevel unngår «Sidewalks» å tippe over i noe som kunne blitt fremført på en av Det Norske Misjonsselskaps indiesommerleirer. 

At Matt & Kim i større grad enn tidligere omfavner programmerte trommer og hiphoprytmer, som for eksempel på singelen «Cameras» og «Good for Great», forringer ikke bandets glade budskap, men det merkes likevel at lydbildet ikke er fullt så edgy som tidligere. 

For å høres ut som lightversjonen av Passion Pit var nok ikke det som sto øverst på Matt og Kims liste over nyttårsforsetter da kalenderen bikket 2010. 
