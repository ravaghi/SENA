Starten på fortsettelsen
Ida Jenshus kunne ha gjort ting enklere for seg selv. 
Steinkjerartistens fjerde album består av kun seks sanger — den første nesten 10 minutter lang, bare den siste kortere enn fire - og bør helst høres som en sammenhengende helhet. 
Fullt utbytte krever tid, fordypning og ro. 
Belønningen er pur musikalsk nytelse. 
Som på de Spellemann-vinnende forgjengerne, har Jenshus jobbet tett med produsenten Kåre Vestrheim og gitaristen Alexander Pettersen. 
Og selv om tittelen antyder en ny begynnelse, fremstår «Starting Over Again» som en naturlig fortsettelse av reisen Jenshus har vært på helt siden hun debuterte som banjokneppende countrysanger og som siden har ført henne stadig lenger ut i et landskap av cinematisk rock. 
Nå har hun kommet dit at det er fremføringene og atmosfæren, mer enn nynnevennlige refrenger, som bærer musikken hennes. 

Samtidig er og blir Emmylou Harris den naturlige referansen når man snakker om Ida Jenshus. 
Sangen «Set Us Free» - liksom bare rullende trommer, sølvskimrende gitarer og en stemme full av lengsel og luft - kunne for eksempel ha vært et spor på countrydroningens «Wrecking Ball» (1995). 
Høyere kompliment er det i denne sammenhengen knapt mulig å få. 
