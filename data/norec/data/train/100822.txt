Liten kruttønne
PS2-heltene Ratchet og Clank debuterer nå i lommeformat. 
Og for en debut det har blitt! 

Når man skal oppsummere de største høydepunktene på Playstation 2, er det vanskelig å komme unna «Ratchet & Clank». 

De to actionheltene kom nærmest fra intet i 2002 og klarte i løpet av oppfølgerne «Going Commando» og «Up Your Arsenal» å vinne hjertene til svært mange. 

Nå venter alle vi som elsker denne serien på PS3-debuten til høsten. 
Men Playstation Portable sørger i disse dager for å sette de skyhøye forventningene til side. 

PSP-spillet «Ratchet & Clank: 
Size Matters» er nemlig et mer enn godkjent tilskudd til serien. 
«Ratchet & Clank»-spillene har blitt gradvis mer actionorienterte, og det er utrolig deilig å synke ned i et spill som ligger nærmest originalen. 

Vi snakker om mer enn nok action og elleville våpen, altså, men tempoet har blitt litt roligere og utforskingen står noe mer sentralt. 

Det er heller ingen grunn til å frykte fraværet av Insomniac Games, som står bak de andre spillene. 
High Impact Games trykker på alle de riktige knappene i den sjarmerende og ofte morsomme historien, og rollegalleriet er like velutviklet som før. 

Dermed er det duket for et svært underholdende og sterkt vanedannende eventyr i lommeformat, som blander utforsking, miljønavigering, samling av bolter og godt skjulte hemmeligheter, kjøp av fantasirike våpen, heftig action og jevnlig oppgradering av ferdigheter og våpen. 

Nå gjenstår det riktignok litt rent kreativitets- og innholdsmessig til storebrødrene til TV-skjermen. 
Savnet etter den andre analogstikken på PS2-håndkontrolleren er også stort, det er ofte vanskelig å styre kameraet i PSP-versjonen. 

Det er i det hele tatt litt vanskelig å styre, punktum - ettersom PSPen har færre knapper enn PS2-håndkontrolleren, har utviklerne vært nødt til å gjøre noen kompromisser som dessverre går ut over spillbarheten. 

Men «Ratchet & Clank: 
Size Matters» er uansett et obligatorisk PSP-kjøp. 
Sannsynligvis er det til og med mitt favorittspill på Sonys håndholdte konsoll til nå. 

PS: 
I salg fra onsdag 16. mai. 

PSP-spillet Ratchet & Clank: 
Size Matters følger i store fotspor. 
Det klarer nesten å fylle dem. 
