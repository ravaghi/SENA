Hotel Transylvania
Utdatert humor og forglemmelige figurer. 

Husker du Monsterbedriften? 
Pixar-filmen om en verden av monstre som settes på hodet når ett menneske trer inn i det? 

Her kommer Hotel Transylvania. 
En SONY Animation-film om en verden av monstre som settes på hodet når ett menneske trer inn i det. 

Og selv om resten av historien ikke er kliss lik, føles dette likevel som en kopi av en bedre film du har sett før, med utdatert humor, forglemmelige figurer og en glatt digital strek som kjeder meg. 

Fristed for monstre 

Grev Dracula er ikke hva han en gang var. 
Hans førsteprioritet nå er å beskytte datteren Mavis fra den skumle verden. 

Samtidig driver han hotell på slottet sitt, som et fristed for ferierende monstre. 
Men så ramler en potensiell katastrofe inn døra, i form av backpackeren Jonathan. 

Dracula må forsøke å skjule hans menneskelighet for gjestene, samtidig som han må ødelegge datterens utforskertrang og Jonathans interesse for henne. 

Reservehumor 

Regissør Genndy Tartakovsky forsøker å holde handlingen så manisk og panisk at du ikke skal legge merke til at handlingen egentlig er ganske tam. 

Det pøses på med reservehumor fra innerst i skuffen, figurer som snakker veldig, veldig fort, og fysiske gags som ikke rekker å slutte før den neste begynner. 

Barna, filmens fremste målgruppe, vil sikkert like det de ser, men de vil ikke vite hvorfor. 
Her er det snakk om å holde interessen oppe ved hjelp av inntrykksoverdrivelser! 

Burde vært håndanimert 

Det som virkelig begrenset mitt inntrykk av filmen skjedde faktisk under rulleteksten. 
I bakgrunnen ser vi nemlig filmens artwork fra preproduksjonen. 

Og det er nydelige håndtegnede kunstverk med et helt annet uttrykk en den digitale glatta vi ser i den ferdige filmen. 
Enn om Hotel Transylvania kunne sett slik ut? 
Da kunne dette virkelig ha vært en visuell nytelse. 

Genndy Tartakovsky er mest kjent for å stå bak den første animerte Star Wars-serien mellom 2003 og 2005, som var delvis håndanimert. 
Jeg skulle ønske han hadde tatt med seg mer av denne teknologien inn i sin første spillefilm. 

Låner vilt 

Hotel Transylvania vil sannsynligvis underholde de minste, men for meg er det litt for åpenbart at den låner vilt fra Monsterbedriften, inklusive grunnhistorien, gelemonsteret, monsteret du bare ser beina av og kreditteringen til «production babies» på rulleteksten. 

Men noe av låningen fungerer. 
Det er veldig morsomt når man i den norske dubbingen hyller Reidar Morset fra trimprogrammet Strekken på NRK radio i gamle dager. 

Så høydepunktene finnes, men de er for få. 
