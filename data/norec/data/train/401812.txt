Album fra Izabell:17 minutter med utrolig høy kvalitet 

Rapperen blåser i janteloven – og godt er det. 

Denne Stavanger-rapperen har vært på radaren lenge. 
Bare ventet der, ventet på et øyeblikk å slå gjennom, og det øyeblikket kan godt mulig være akkurat nå. 
Hun blir nevnt i Nye Hiphop Hoder (2018) av Øyvind Holen, boken som er en moderne kulturskatt for norsk hiphopmusikk og -kultur. 
Hun er også med i det dessverre veldig korte segmentet om kvinnelig hiphop i NRK-serien Takin Ova (2017). 

Der snakker hun om rollemodeller for kvinner innen hiphop, som det er for få av. 
Og om hun ønsker det eller ei, kan hun ha gjort seg til en ufrivillig rollemodell med denne debuten. 

Skyt 
Meg er Izabells mest raffinerte og komplette prosjekt. 
Det er riktignok lovlig kort til å kunne kalles et album med sine skarve 17 minutter. 
Albumet som form er i dag et utvasket konsept, men det er en debatt for en annen dag. 

Heldigvis holder alle 17 minutter her utrolig høy kvalitet. 

4048 bydel Madla 

Madla er ikke bare et sted hvor mange sliter seg gjennom førstegangstjeneste, men også en plass der det er laget hiphop av høy kvalitet i det siste. 
Det er forfriskende å høre noen rappe på noe annet enn bergensk og østlandsk, for stavangerdialekten egner seg til veldig mye annet enn «Tore Tang». 

Stemmen og intonasjonen er Izabells sterkeste kort. 
Hun har en varm, mørk og tydelig vokal med større selvtillit enn mange norske rappere kan drømme om. 
På introlåten «25 sting» blir du med en gang grepet av hennes levering. 
Jeg tror mange glemmer hvor viktig en kul stemme kan være i hiphop. 
Du kan si de mest tankevekkende ting, men om stemmen din er isopor på et vindusglass, betyr det ingenting. 

En vokal med så mye selvtillit kan droppe like selvsikre vers. 

Ekstremt velproduserte minutter 

«Dama di ser hoven ut, gi henne noe Zyrtec», «Hørte jenta di ville bli meg, hørte kompisen sa han var i meg». 
«Så få gutter har vært på min klit, men så fett at dokke sprer navnet mitt» (les på stavangersk). 

Dette er bare et par utdrag fra tittellåten «Skyt Meg», en enorm selvtillits-fleks og et spark til tider med ydmyke holdninger. 
Det skal sparkes i hiphop. 
Guttene har gjort det lenge, og det er på tide at kvinnelige rappere snakker om andre ting enn at de er kvinner i hiphop! 

På Izabells debut sparkes det oftere enn på et karatestevne. 
Det er vestkyst bak spakene og foran mikrofonen. 
Skyt Meg er ekstremt velproduserte 17 minutter. 
Tunge bassdrønn og skarpe snares, det låter som det er mikset til en bil med altfor dyrt stereoanlegg. 
Spesielt i låtene «Lola» og «Ka du vil» står pelsen på ryggen, og nakken lugger mer enn forsvarlig. 

Den solide debuten fra Izabell viser tydelig at det bare er å ønske Stavanger-bølgen velkommen med begge armer. 
