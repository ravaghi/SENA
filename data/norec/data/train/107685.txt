Mildt for de minste
(«Pooh's Heffalump Movie») Regi: 
Frank Nissen. 
Am. animasjonsfilm/barnefilm. 
Tillatt for alle. 

Disney-animasjon for de minste - om kengubarnet Ru som vil fange «monsteret» i en stor og ukjent skog - og i stedet finner en venn. 

Det er mildt og snilt og varmt og godt, og har en tydelig og aldeles uangripelig moral. 

Tonen fra Ole Brumms verden er den gamle, gode - selv om heller ikke denne animasjonsfilmen fra Disney hører til A.A. Milnes originale Brumm-verker. 

Denne gang står kengubarnet Ru i fokus. 
I Hundremeterskogen oppdages plutselig noen svære fotefar, og skogens småtasser drar engstelig, men modig av sted for å fange monsteret det må stamme fra. 
Lille Ru er for liten til å være med, men står grytidlig opp og drar på monsterjakt helt alene. 

Naturligvis er det Ru som finner «monsteret». 
Som heter Heffalompen, ligner påfallende på en elefant og akkurat som Ru er ute og leker på egen hånd. 
Avansert er denne Brumm-versjonen ikke, være seg som animasjonskunst eller historie. 
Bare et akkurat passe morsomt, akkurat passe langt (en drøy time) og akkurat passe spennende filmeventyr for de minste. 
Og akkurat passe umasete for de voksne. 

ELLEN MARGRETHE SAND 
