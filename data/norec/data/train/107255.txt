Resirkulert rollespill
(VG Nett) 
«Fable: The Lost Chapters» er en resirkulert utgave av Xbox-spillet fra i fjor. 
Det gjør det ikke dårligere, men heller ikke så mye bedre. 

Utviklerne bak Xbox-spillet ? klarte i fjor å presentere et bunnsolid, fargesprakende og uvanlig rollespill. 

Nå har PC-utgaven kommet, drøyt ett år etter. 
Her blir vi lovet en forbedret spillopplevelse, kraftig utvidet og finpusset i forhold til forrige gang. 

I tillegg skal jo rollespill alltid være mye bedre på PC-en. 
Eller? 

I «Fable: The Lost Chapters» tar du over rollen som en liten gutt, hvor du vokser opp fra ung og spe, til kraftig og vis. 
Opplevelsen ligger underveis, og det er de avgjørelsene du tar som vil forme figuren din. 
Veien mot målet er oversvømt av moralske valg du må foreta. 

Men selv om det på den måten skaper en illusjon av valgfrihet, er verdenen i seg selv temmelig linær og rett frem. 
Dette var en av problemene de fleste spillerne klagde på i fjor. 

Og det er ikke bedre denne gangen. 

Majoriteten av innholdet som er lagt til i PC-utgaven, finner du på slutten av spillet. 
Det betyr at de som spilte det på Xbox, må gjennom det hele enda en gang for å finne det nye. 
Det er ærlig talt ikke snakk om drastiske forandringer her, så ikke forvent deg et helt nytt spill. 

Tidens tann har nok også satt sine spor i spillet, og det som imponerte på Xbox, imponerer ikke nødvendigvis like mye her. 

Er det verdt det? 
Det kommer an på hvor mye du likte «Fable». 
Er du ukjent med spillet fra før av, er det likevel et svært fornuftig kjøp. 

Som en slags utvidelse av originalspillet, er «Fable: The Lost Chapters» ingenting å fryde seg over. 
Men det er kanskje helt greit, når originalspillet i seg selv var nok til å fryde seg over? 

For det er både spennende, særegent og morsomt. 
Et velprodusert rollespill med stil og sjarm. 
