Rome:Total War 

Det tredje spillet i Total War-serien er noe av det dypeste og mest engasjerende i strategisjangeren akkurat nå. 
Dette spillet kunne også godt ha vært en del av historiepensum i skolene. 
Les hvorfor! 

Total War-spillene har alltid vært temmelig historisk korrekte og ekstremt godt gjennomført, og den nyeste tittelen i serien slår forgjengerne ned i støvlene. 
Dette er ikke et typisk strategispill der du skal samle opp ressurser og bygge enorme armeer, i Rome er det like mye fokus på diplomati, økonomi og familieplanlegging som på kamper. 
Rome kan fint karakteriseres som en blanding av Civilization og typisk sannstids-strategi. 

LES OGSÅ: 

Oppgaven din er å bygge opp det romerske imperiet, og det er ingen enkelt og ukomplisert mål! 
Mesteparten av spillet foregår på et kart over Europa og deler av Afrika, og dette er altså områder du etter hvert vil kunne utforske. 
På dette kartet ser du byer du kontrollerer og plasseringen av dine armeer og utsendinger. 
Du har også oversikt over dine allierte og fiender. 
Så lenge du er i denne modusen, er spillet turbasert, og det er herfra du styrer hvordan utviklingen skal foregå. 
Du kan klikke deg inn på alle byer du kontrollerer, og bygge nye strukturer, rekruttere folk til militærtjeneste og bestemme detaljer som skatter. 
Men det går enda dypere - du må bestemme deg om du skal fokusere på militær makt, eller om du skal bygge bygninger som holder innbygerne fornøyd og underholdt (templer og gladiator-arenaer er viktig), eller kanskje skape et kraftig handelsapparat som sørger for at pengene tikker inn (markeder og gode veier sørger for flyt av varer). 
Alle disse aspektene er viktige, og du kan gjerne forsøke å unngå konflikter ved å sende ut diplomater som kan forhandler med eksisterende og potensielle fiender. 
Det er opp til deg, og alle disse mulighetene gir spillet en vanvittig dybde og lang levetid. 

Bygg et imperium 

Du kan spille som en av tre romerske fraksjoner, og du får stadig vekk nye oppdrag fra senatet i Roma, som å ta over en by eller blokkere en havn. 
Utfører du disse i tide, blir du naturligvis belønnet. 
Romas fiender består av diverse barbariske nasjoner, og klarer du å knuse dem i løpet av spillet, kan du også spille som dem i neste omgang (ikke alle nasjonene som deltar i spillet er spillbare). 

Et annet, viktig aspekt er personene som styrer byene dine, en erfaren guvernatør vil sørge for at økonomien flyter og innbyggerne ikke gjør opprør, samtidig som handlekraftige og heroiske generaler vil øke moralen til dine styrker. 

Når diplomatiet ikke strekker til er det selvsagt nødvendig med bruk av makt. 
Selv om det er mulig å la spillet avgjøre kampene for deg, er jo kampmotoren et spill i seg selv. 
Kampene er rett og slett det mest fascinerende og storslagne vi har sett i et spill noensinne. 
Det er noe vakkert med å se hundrevis, eller tusenvis av dine soldater oppstilt på en enorm slette, klare til å innta byen, i regntungt vær. 
Detaljnivået er vanvittig, du kan zoome helt inn på enkeltsoldatene og se de kjempe ansikt mot ansikt, eller få overblikk over hele slaget fra avstand. 
Spillet gir deg mulighet til å bruke svært mange forskjellige enheter, og alle har selvsagt sine styrker og svakheter. 
I dette spillet er det viktigere enn i mange andre strategispill å sørge for å ha de riktige formasjonene, den riktige strategien og de riktige soldatene - anført av en kompetent leder. 
Det holder ikke å være tallmessig overlegen, her trengs det planlegging. 

Til tross for spillets enorme dybde er det relativt lett å betjene, takket være et logisk og intuitivt grensesnitt. 
Du får også grundig opplæring gjennom en hel kampanje, og kan til en hver tid få forslag til hva som lønner seg best å gjøre. 
I tillegg til hovedkampanjen kan du også spille enkeltslag eller slåss mot andre på internett. 

En nydelig opplevelse 

Rome er et visuelt fantastisk spill. 
Når du er i turbasert modus, er kartet fremdeles tredimensjonelt, og du kan zoome inn på detaljer. 
Plasseringen av styrker og andre enheter er tydelig markert, og du kan til og med legge merke til små vogner med varer som reiser fra by til by. 
Slagscenene er i hvert fall en historie for seg selv, det ser rett og slett så flott ut at det ikke finnes noen andre spill akkurat nå vi kan sammenligne mot. 
Bare ta en titt på skjermbildene... 

Det er omtrent ingenting galt med Rome: 
Total War. 
Sjøslagene blir kun avgjort automatisk, vi kunne ønske vi hadde mer kontroll over disse. 
Og den kunstige intelligensen er ikke alltid like glimrende. 
Men det er bare pirk, Rome er et ekstremt dypt spill, ganske komplisert og vanskelig, men ufattelig givende. 
Det er årets, og muligens også neste års, beste strategitittel, uten tvil. 
