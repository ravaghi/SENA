TEST:VW Polo Bluemotion 

Er Polo Bluemotion bare en seriøs sparebil eller fungerer den til mer også? 

Volkswagens forbruksoptimerte modeller heter Bluemotion. 
Det har etter hvert blitt ganske mange slike og flere har meget lave forbrukstall. 
Lavest av dem alle ligger Polo Bluemotion. 
Den skal nøye seg med bare 0,33 liter per mil og har et CO2-tall på 87 gram. 

Vi har testet for å se hvor godt den fungerer også til hverdags. 

Styr unna 3 dører 

Riktignok kjørte vi femdørsvarianten som bruker 0,34 liter og slipper ut 89 gram CO2, men fortsatt er dette imponerende tall. 
3-dørsvarianten er i det hele tatt betydelig mer ekstrem og mangler viktig utstyr som side- og hodekollisjonsputer, vinterpakke, delt baksete, elektriske speil og oppvarmede forseter. 

Glem denne varianten, med andre ord. 

Dessuten er 5-dørsvarinten mulig å utstyre med betydelig mer ekstrautstyr enn 3-dørsvarianten som har lavere CO2-tall å leve opp til. 
Ekstrautstyr medfører økt vekt og dermed økt utslipp. 
Noen begrensninger er det også på 5-dørsvarianten, men ikke mer enn de fleste vil kunne leve med. 

Prisen for en 5-dørsvariant starter på 187.000 kroner. 
3-dørsvarianten begynner på 173.000 kroner. 

Tre sylindre 

Ut fra de tekniske dataene er det kanskje noen som blir litt skeptiske til denne bilen. 
Motoren i Polo Bluemotion er nemlig en 1,2-liters dieselmotor med beskjedne 75 hestekrefter og tre sylindre. 
Dreiemomentet er 180 newtonmeter. 
Det er ikke veldig imponerende tall på papiret og 0-100 kilometer i timen tar da også 13,9 sekunder. 

Men det er kjøreopplevelsen som er mest interessant. 
Setter man seg inn blir man ikke veldig imponert over interiøret. 
Volkswagen er jevnt over meget gode på kvalitetsfølelse og nye Polo har fått mye ros for dette, men Bluemotion er basert på det laveste utstyrsnivået og gir ingen luksusfølelse. 
Alt fungerer som det skal og man savner ikke veldig mye her, men materialkvaliteten er stort sett av den litt enkle sorten. 

Noe motorstøy 

I lavere hastigheter høres den lille dieselmotoren ganske godt. 
Typisk for tresylindrede motorer er gangen litt hard og en del klakking og andre ulyder slipper inn i kupeen. 
Men sammenlignet med forgjengeren 1.4 TDI, er dette mye bedre. 

Karakteren i motoren er litt annerledes enn i større firesylindrede motorer. 
Den er av naturlige årsaker ikke veldig sterk under 1.500 omdreininger og dersom du trenger litt krefter, må du finne deg i å holde deg over dette punktet. 
Maksimalt dreiemoment oppstår litt senere enn i de fleste dieselmotorer i dag, ved 2.000 omdreininger for å være presis. 
Herfra og oppover er draget overraskende bra. 

Motoren tar gjerne litt turtall og svinger uten større problemer godt over 4.000 omdreininger. 
Så ligger også de 75 hestekreftene oppe ved 4.200 omdreininger. 

Sprek nok 

Dette er naturligvis ingen sprek bil, men den føles raskere og kvikkere enn man forventer. 
Vi følte dermed ikke noe større behov for mer krefter enn dette i Norge, selv ikke på motorvei. 

Girkassen er en ganske langsteget femtrinnskasse. 
Femtegiret er høyt og dermed blir det ganske store avstander mellom girene. 
Litt vel store i blant. 
Her kunne det vært en fordel med en sekstrinnskasse for å beholde både lavt turtall i høyere hastigheter og litt bedre kjørbarhet for øvrig. 

Forbruk 

Dessverre var vår testbil nesten helt fersk. 
Det var derfor ikke veldig overraskende at vi ikke var i stand til å verifisere de lave oppgitte forbrukstallene. 
Erfaringsmessig synker forbruket en del etter hvert som motoren får flere mil på seg. 
Det regner vi med vil skje også i dette tilfellet, for vi følte at de offisielle tallene var ganske langt unna. 

God komfort 

For øvrig er Polo en komfortabel bil ute på veien, og det gjelder også Bluemotion-utgaven. 
Fjæringskomforten er god og bilen føles voksen og stabil på motorveien. 
Oppsettet er faktisk relativt mykt, til fordel for komforten. 
Unntaket er over fartsdumper hvor vår testbil føltes litt fremtung og ”svak” i fjæringen foran. 

Kjøreegenskapene er ryddige og forutsigbare. 
Men spesielt sportslig er denne utgaven av Polo ikke. 
Styringen er behagelig og presis, men ikke sportslig følsom. 

Plassmessig er Polo ganske middels i klassen. 
Baksetene kan helt klart brukes av voksne, men verken her eller i bagasjerommet er Polo så romslig som fetter Skoda Fabia. 

Ikke perfekt 

Alt i alt sitter vi igjen med et litt blandet inntrykk av Polo Bluemotion. 
På den positive siden er den imponerende gjerrig, har god fjæringskomfort, en voksen oppførsel på veien og en motor som er sprekere enn forventet. 
På den andre siden virker Bluemotion-utgaven litt enklere og billigere enn vi er vant med fra Volkswagen og dyrere Polo-varianter. 
Dette gjelder til dels materialvalg i kupeen og dels motorstøy. 

Andre alternativer 

Disse to punktene alene trenger ikke være avgjørende dersom du er ute etter en gjerrig, billig og velfungerende småbil. 
Men vi tror at det kan være verdt å vurdere også andre varianter av Polo, eksempelvis 1.6 TDI med Bluemotion Technologies-pakken. 
Den har bare 7 gram ekstra CO2 og en sterkere og enda mer harmonisk motor. 
Men så koster den også snaut 18.000 kroner mer, riktignok med en del ekstra utstyr. 

Trenger du mer plass, er også nevnte Skoda Fabia verdt å ta en nærmere titt på. 
Også Ford Fiesta Econetic er interessant dersom du er ute etter en gjerrig småbil. 

Karakteren blir totalt en litt sterk 4’er. 
Men for deg som vil ha en gjerrigst mulig bil som også klarer hverdagslivet, er dette det beste alternativet. 
