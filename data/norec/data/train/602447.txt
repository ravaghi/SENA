God mat, fornøyelig prat
For tredje gang får vi gleden av å følge to av Englands morsomste menn på tur. 

Alle som har sett "The Trip" og "The Trip to Italy", vet akkurat hva de kan forvente av "The Trip to Spain": en løst strukturert blanding av reiseprogram, realityshow og improvisert komedie, hvori de britiske skuespillerne Steve Coogan og Rob Brydon spiller – får vi tro – lett karikerte versjoner av seg selv. 

Heller ikke denne gangen skjer det all verden. 
Brydon skal anmelde spanske restauranter, Coogan fabler om en selvbiografisk bok og ellers går det i spising og prating i pittoreske omgivelser. 
Men når konversasjonen befinner seg på dette nivået, blir det en fornøyelse å være flue på veggen likevel. 

De to herrene gjør til enhver tid sitt ytterste for å overgå hverandre i namedropping, historiekunnskap, populærkulturelle fun facts og – selve paradegrenen – imitasjon av kjente mennesker. 
Begge er kultiverte nok til å kunne sitere lange passasjer fra både Shakespeare og Monty Python, begge kan gjøre hysterisk presise etterligninger av alle fra Roger Moore til Mick Jagger. 
Og under det hele synger en tone av mild, mannlig midtlivskrise. 

Det er så man ved reisens ende får lyst til å takke for turen. 
