Velkjent oppskrift
Regi: 
Arne Lindtner Næss. 
Familiekomedie. 
Norsk 

STJERNER: 
Ola Høgåsen Mæhlen, Ole Martin Wølner, Robert Opsahl, Anders Hatlo, Jan Grønli, Johannes Joner, Iren Reppen, Elisabeth Moberg. 

HANDLER OM: 
Egon, Benny og Kjell vikler seg denne gang inn i en jakt på kongelige regalier og juveler. 
En snobbete vestkantskurk, herr Von Klem, har holdt skatten skjult siden krigen, men den oppegående Egon overhører en samtale som gir han et hint om hva det gjelder. 

Fra et dekadent Oslo Vest går ferden til gruvene i Kongsberg. 
Langt nede i det dype mørke blir det et jag om hvem som kommer først fram til skatten; vestkantsnobbene eller østkantens helter; Egon & Co. Den alltid skvaldrende politimann Hermansen og hans trofaste betjent henger med så godt de kan. 

DOMMEN: 
Med en dose oppfinnsomhet, parodiske klisjeer over Oslos beste vestkant og ellers alt som tilhører Olsenbanden-universet, er den fjerde filmen om Jr. banden klar for å treffe sin trofaste målgruppe. 

Det er i kraft av en velkjent og velbrukt oppskrift denne typer filmer kan leve et langt liv. 
Olsenbanden er folkekjære, først gjennom den opprinnelige voksen-bande, og dernest i kraft av de unge gutta som er nesten nøyaktige kopier av de voksne. 

Men hvis man noen sekunder legger popularitetskonseptet til side, ser man også en story der platte replikker og overdrevne karikaturer er i overkant fjollete. 
Jo da, det skal være latterliggjøring av visse voksentyper, men enkelte scener er så konstruerte at det blir mer dumt enn morsomt. 

Heldigvis reddes både vi - og ikke minst filmen - av en særdeles kvikk Egon (smart spilt av Ola Høgåsen Mæhlen), og hans to kompiser Kjell (Robert Opsahl) og Benny (Ole Martin Wølner). 
Når de slipper til med guttas kreative ideer, har filmen både sjarm og humør. 
Inkludert litt spenning i gruvedypet. 

Det er ikke helt nødvendig å være blod-fan av Olsenbanden for på trives med denne filmen, men det hjelper godt på. 
