Fengslende og interessant
Drama 

Portugal 2014 

Regi: 
Ramin Bahrani 

Manus: Amir Naderi, Ramin Bahrani 

Skuespillere: Andrew Garfield, Michael Shannon, Laura Dern, Tim Guinee, Noah Lomax, Clancy Brown, J.D. Evermore 

Aldersgrense: 
12 år 

Dennis Nash (Andrew Garfield) gjør alt han kan for å redde huset han har vokst opp i, og nå bor i sammen med sin mor og sin sønn. 
Men det er økonomisk krise i solfylte Orlando, lite jobber å få som håndverker og han klarer det ikke. 
Den som banker på døra for å kaste den lille familien ut, er den skruppelløse eiendomsmegleren Rick Carver (Michael Shannon), som har omstilt seg fra å putte folk inn i nye hus, til å dra dem ut av husene sine med makt for så å tjene penger på det. 

Med seg på laget har han både politi, dommere og banken, så folk har ikke en sjanse. 

Carver ser potensialet i Nash og tilbyr ham jobb. 
I ren desperasjon takker Nash ja. 
Alt for å få tak over hodet til familien sin igjen, og det tar ikke lang tid før han er den som banker på med utkastelsesordren i hånden. 
Hva er vi egentlig kapable til å gjøre hvis vi bare er under nok press? 

Den amerikanske , prisvinnende og kritikerroste regissøren, manusforfatteren og produsenten Ramin Bahrani, leverer nok en gang en sterk og fengslende film. 
Det beste med filmen er de ulike nyansene karakterene presenteres i. 
Her er ingenting svart-hvitt, og til og med djevelen selv har grunner til at han gjør det han gjør. 
Det gjør historien og personene mer troverdige og man engasjerer seg i deres skjebner. 
