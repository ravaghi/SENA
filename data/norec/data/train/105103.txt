TV-anmeldelse:Uoriginalt om originaler 

Thomas Seltzer tar skrittet fra NRK3 og «Trygdekontoret»s kontormørke, til jakt på norske originaler i fullt dagslys på NRK1. 
Mørket kler ham bedre. 

Norsk reportasjeserie i 6 deler 

NRK1 mandager kl. 22.30 

«Det er et slags «Norge Rundt», som kanskje prøver å gå litt mer i dybden», sa programleder Seltzer om «Natta Norge» på «P3Morgen» premieredagen. 

I programmet har han og redaksjonen reist på kryss og tvers i landet for å finne mennesker, steder eller fenomener som har en historie å fortelle. 
Strukturen skulle være enkel å følge selv for et overtrøtt A-menneske: 
På 30 minutter serveres vi tre innslag. 
Det lengste sendes først. 

En dresskledd Thomas Seltzer introduserer reportasjene i lange talesekvenser foran en nattehimmelgrafikk, mens kameraet langsomt zoomer inn på programlederen. 
Det umiddelbare høydepunktet er åpningsvignetten i Hellbillies-lyddrakt. 

I første episode handler den lengste reportasjen om fenomenet ganding – og ganske mye om en fotballkamp i Finnmark i 1999. 
Oppmann for det ene laget og dommer som angivelig gandet laget i etterkant, kaller hverandre hestkuk hyppig. 
Seltzer får prøve de varme hendene til tidligere sosialsjef i Tana kommune og overværer ofring av fisk til lakseguden. 
Og han snøfter hånlig av at nordlendinger kaller seg «Nordens latinos». 

Deretter får vi møte Jarl Goli i sitt nye liv som livsstilscoach. 
Seltzer følger Goli mens han holder foredrag i Fetsund for en håndfull mennesker, engasjerer ham til en økt på Marienlyst, og runder av med å få Goli til å si at han savner skuespiller-miljøet dypt, før de tar en selfie sammen og Goli spør om de ikke kan være Facebook-venner. 
Siste, knapt to minutter lange innslag, handler om en uventet muskelbunt. 

Mens Seltzer aldri er noe annet enn høflig i sin omgang med intervjuobjektene, eller i kommentarsporet på reportasjene, er tonen vanskelig å tolke. 
Kanskje er Goli ufrivillig morsom, eller kanskje klippes det sårflaut med vilje – eller begge deler. 

Og selv om bredden er brølende innlysende, er det vanskelig å se hvordan «Natta Norge» går i dybden. 
Ved første møte fremstår det mer som et sveip over fordommer og lettvint lefling med livsstilscoach-klisjeer. 

Seltzer sier ærlig nok at han ikke skjønner hva Jarl Goli driver med. 
Som seer er det ikke helt enkelt å skjønne hva programlederen driver med heller – eller hva programmet er ment å være. 
Skal vi humre litt før sengetid eller bli hypnotisert av Seltzers opplesning til suggererende zoom? 

Det er interessant nok både å høre mer om ganding og å få et gjensyn med en tidligere Barne-TV-stjerne, men jakt på norske originaler og særegenheter er gjort i mange utgaver før, blant annet av Ylvis i «Norges Herligste» og nylig i VGTVs «Møy på landet». 
Det betyr selvfølgelig ikke at seerne er mettet, men det skjerper forventningene. 

Nettopp fordi Seltzer er så god og trygg i sitt «Trygdekontor»-element, er det fremmed å se ham som en slags absurditetens dirigent ute i norsk natur. 

Kanskje trenger vi å venne oss til «Natta Norge». 
Hvis ikke er det bare å ta kvelden. 

Anmeldelsen er basert på første episode. 
