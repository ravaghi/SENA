Kjærlighetsforviklinger i rånebygda
En norsk rånekomedie med stor harryfaktor – kan det bli morsomt? 
Svaret er ja, så absolutt. 

Det handler om unge mennesker som vil finne den rette. 
Kalle med bart og kullsvart cowboyhatt kommer hjem fra uniten. 
I bagasjen har han «lick-a-baum», en vare med tilnærmet ecstasyvirkning på brukerne, ser det ut til. 

Men Kalle vil mer enn å tjene tusenlapper. 
Målet er å vinne den skjønneste dama i bygda: 
Trine. 
Men sukk og stønn, der står vennen Christer og frir. 
Til hvem? 
Kalles utkårede, så klart. 

JEG SKAL SI manusforfatter Thomas Moldestad har fått sving på komplottene sine. 
Han står bak historien i «Fritt vilt» som trekker tusener på kino for øyeblikket. 
Nå fikser han også en festlig vri på kjærlighetsjakten i «Kalde føtter». 

Moldestad lar Kalle hyre Veronica til å lure stakkars Christer opp i stry og vekk fra Trine. 

Påfunnene kiler lattermusklene i rikelig monn. 
Den pripne kan saktens innvende at her rulles det fram mye tåpelig situasjonskomikk. 
Men flere scener er så overrumplende komiske i sin råne-rølpethet at de fungerer. 

REGISSØR Alexander Eik (Kvinnen i mitt liv, 2003) stortrives med materialet han har fått mellom hendene. 
Åpningsscenen med et tilstundende bryllup i bygdas kirke er morsomt klippet – med en nervøs brudgom på rømmen mellom snødekte gravsteiner. 
Virkningen er stilig når scenen gjentas mot slutten. 
En ny desperat brudgom legger på sprang, nå av en enda mer penibel grunn. 

I det hele tatt har Eik øye for komiske effekter. 
Han lar karikaturene danse på syltynn line over avgrunner merket «det vulgære» og «det tåpelige». 
Bare én gang ramler han rett ned: 
I scenen der den sexfikserte pappaen til Christer drar fram oppblåsbare Barbara for å belære sønnen om kroppens mysterier. 
Da tynes moroa for langt. 
Litt mer kill-your-darlings hadde gjort seg. 

MOLDESTAD lyktes ikke helt i å gi fem venner tydelige særegenheter i grøsseren «Fritt vilt». 

Personkarakteristikkene er mye bedre utviklet i «Kalde føtter». 
Kalle er kynisk egoist. 
Trine er søt jente, men ikke uten bein i nesa. 
Man kunne likevel ønske enda mer særpreg i hennes figur. 
Rødhårete Veronica har anlegg for å spille roller og kle seg i farlig svart, bare hun får godt betalt. 

Moldestad og Eik fletter også inn god generasjonssatire. 
Pappa til Christer, som attpåtil er stedets prest (artig Benny Borg i rollen!), er en superfrigjort kroppstilbeder som gir sønnen prestasjonsangst i senga. 
De countryrocka foreldrene til Trine er mer opptatt av motorsykler og soveromsaktiviteter enn av datterens behov. 

HOVEDROLLEINNEHAVERNE Andreas Blix Henriksen (Christer) og Sarah Elise Steensby (Trine) er plukket ut i TV2s program «Filmstjerne». 
Slikt kunne jo gått aldeles galt. 
Men begge kommer godt fra det. 
Blix Henriksen får mest å spille på mens Steensbys hovedjobb er å glitre foran guttas øyne. 
Det gjør hun til gagns. 

Lasse Valdal (Kalle) og Hanne Kavli Lund (Veronica) gjør en utmerket innsats og legger navn til rekken av unge skuespillere som fikser å agere foran et kamera. 

Og Magnus Beite har skaffet filmen musikk som kler miljøet og de alltid skiftende stemninger. 

Du blir ikke klokere av «Kalde føtter». 
Men moro er det lell. 
