Sony NWZ-X1050
Nå med trykkfølsom skjerm og WLAN, men har den en sjanse? 

Sonys Walkman-konsept lever i beste velgående, men CD og kassett er naturligvis borte. 
Nå er det multimediespillere og mobiltelefoner med utvidet musikkfunksjonalitet vi snakker om. 

Stor, trykkfølsom OLED 

I X-serien som er på vei til markedet nå, er skjermen blitt 3 tommer og bygger på OLED-teknologi. 
Denne skjermtypen er foreløpig sjelden å se i så store størrelser, og i motsetning til LCD byr den blant annet på bedre innsyn fra sidene, bedre kontrast og mindre strømbruk. 
Det merkes godt under videoavspilling, og ved utendørs bruk, blant annet. 

Vi sammenlignet skjermen på vårt testeksemplar, 16-GB utgaven X1051, mot en iPhone. 
Sett rett forfra er forskjellene små. 
Da foretrekker vi iPhone, takket være skjermstørrelsen, som er en del større, og som også klarer seg svært bra i sollys: 

Men når det gjelder innsyn fra alle kanter vinner Sony. 
Her ser du bildet klart fra nærmest død vinkel, men hvor viktig dette er blir en individuell sak. 

Trenden går mot færre knapper og styring direkte på skjermen, og her er X-serien helt på linje. 
Skjermen er trykkfølsom, og har like knallhard glassoverflate som på iPod Touch. 

Det meste av betjeningen foregår direkte ved å bruke pekefingeren, men i motsetning til iPod Touch (og iPhone for den saks skyld) kan kun én finger brukes om gangen. 

Responsen er imidlertid overbevisende, minst like bra som på konkurrenten fra Apple. 
Vi går ikke så mye mer i detalj her, videoen under forklarer det meste: 

Ikke knappeløs 

I tillegg har spilleren også knapper på toppen for Play, Pause og navigering mellom spor, slik at du kan styre den uten nødvendigvis å måtte se på skjermen. 
En stor fordel kontra iPod Touch, mener vi. 
Den har også knapper for justering av volum på høyre side, og Home-knappen under skjermen tar deg alltid tilbake til hovedmenyen. 

Vi nevnte glassoverflaten, og legger til at baksiden er av plast, mens resten av spilleren er av metall. 
Det har gjort spilleren tyngre enn man forventer når man ser den, men materialvalget og tyngden bidrar også til et solid og støpt inntrykk. 

Trådløst nettverk 

I likhet med iPod Touch har X1050 innebygd nettleser, og kan streame innhold fra YouTube samt laste ned podcaster direkte, uten å gå via PC-en. 
Når du spiller musikk finner du direktelenker til YouTube-videoer av artisten, samt et søk på artisten via Yahoo. 

Vi setter imidlertid et lite spørsmål med nettleseren, som vi opplever som langt mindre velutviklet enn Safari på iPod Touch, og mer på linje med nettleseren på Sony Ericssons mobiltelefoner. 
Vi synes dessuten at inntasting av nettadresser er i overkant tungvint, noe som til syvende og sist er med på å gjøre at vi ikke finner det fristende å surfe på denne spilleren. 

Spilleren har forresten ikke innebygd retningssensor, så hvis vi ønsker å surfe i "landskapsmodus" må du aktivere dette manuelt via menyen. 

YouTube-trøbbel 

Direkteknapp til YouTube-videoer er vel og bra, men vi fikk funksjonen ikke til å virke, og vi er usikre på hvor det gikk galt. 
Forhåpentligvis er det knyttet til at vårt testeksemplar er av den tid, for feilmeldingen gav oss få ledetråder: 

For øvrig har spilleren også innebygd FM-radio, med relativt sterk mottaker. 

Gromlyd fra medfølgende plugger 

Vi har tidligere berømmet Sonys spillere for god lydkvalitet, og dette er videreført og utvidet i den nye serien. 
Du har et hav av forskjellige innstillinger å velge mellom, og i tillegg skal nye teknologier sørge for å fylle inn de tonene som forsvinner under filkomprimering. 
Vi kan ikke med hånden på hjertet si at dette var veldig merkbart på våre testfiler, men konstaterer at selv uten å gjøre spesialtilpasninger byr X1050 på lydopplevelser som ligger klart i øvre skikt. 

De medfølgende ørepluggene er en variant av in-ear-prinsippet, og vi ser ingen grunn til å bytte dem ut dersom du liker denne typen lytteløsninger. 
God bass, fyldig mellomtone og klar diskant er på plass. 

De samme pluggene har dessuten en annen funksjon. 
Sammen med spilleren danner de grunnlaget for digital, aktiv støydemping. 
Dette fungerer faktisk overraskende bra. 

Sitter du for eksempel på en buss eller andre steder der dype frekvenser romler i bakgrunnen, kan du være sikker på at de blir mer eller mindre helt borte - og du behøver av den grunn ikke skru musikken særlig høyt. 
Effekten er faktisk forbløffende god, her har konkurrentene noe å strekke seg etter! 

Windows 7-vennlig 

Vi koblet spilleren til en PC med Windows 7 installert, og den dukket straks opp som en egen enhet: 

På PC-en hadde vi liggende en del videoklipp i forskjellige formater som vi ønsket å overføre, og for første gang slapp vi å tenke på kompatibilitet over hodet. 
Windows 7 bare konverterte de klippene som ikke var kompatible: 

På lydsiden støtter imidlertid X1050 de aller mest aktuelle formatene direkte, inkludert WMA, AAC (M4A) og MP3. 
Windows Media Player 11 følger med på CD om du ikke har den installert allerede, og den anbefales i forbindelse med synkronisering mot mediebiblioteket på PC-en din. 

Du kan også overføre fram og tilbake direkte via Utforsker, ved å dra og slippe filene. 
Full frihet altså, og veldig enkelt. 
Det eneste ankepunktet her er overføringshastigheten, som godt kunne vært kjappere enn de 3 MB pr sekund som vi oppnådde. 

Men har den en sjanse? 

X-serien er på vei ut i butikkene i skrivende stund. 
I første omgang serien fått to medlemmer, NWZ-X1051 med 16GB lagringskapasitet, og en veiledende pris på 2500 kroner. 
Storebror NWZ-X1061 har 32 GB lagringskapasitet, og prislapp på 3500 kr. 

Det er noen hundrelapper dyrere enn tilsvarende iPod Touch-modeller, og det kan kanskje bli vanskelig for Sony å utfordre Apple direkte med disse modellene. 

Sonys fortrinn og største salgsargument ligger først og fremst i lyddelen, mener vi. 
Og det finnes tross alt fortsatt mange som er opptatt av at den skal være så god som mulig. 

Men, og det er et stort men, og det er knyttet til noe så banalt som modellbetegnelsene. 
Hvem er det som går rundt og husker at det er en NWZ-X1051 de ønsker å stifte nærmere bekjentskaper med? 
Vi tror mange potensielle Sony-kunder går seg bort allerede her. 
