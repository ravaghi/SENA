TEST:Nye Audi A6 

Nye A6 er ikke overraskende en imponerende bil. 
Men duger også innstegsversjonen? 

A6 kom litt tidligere i år til landet og finnes i en lang rekke versjoner. 
Vi har kjørt en av de utgavene som har best forutsetninger for å lykkes i Norge, nemlig 2.0 TDI med 177 hestekrefter og manuelt gir. 

Denne koster fra 492.000 kroner. 
Ikke billig, men forholdsvis rimelig i denne klassen. 
Sammen med 2.0 TDI med 163 hestekrefter er denne som en slags innstegsutgave av nye A6 å regne. 
Med 163 hester er prisen 469.000 kroner. 

Du kan lese om flere motorvarianter i vår lanseringssak. 

Stor 

A6 er en stor bil og den nye utgaven måler 491 centimeter i lengden. 
Det er faktisk ørlite grann mindre enn forgjengeren, men akselavstanden er økt. 
I virkeligheten fremstår denne som en ganske svær bil, og den kan lett forveksles med storebror A8. 
Limousine-preget er tydelig. 

Stasjonsvogn kommer 

Også innvendig er denne stor. 
Baksetet er svært romslig, og også bagasjerommet er brukbart. 
Stasjonsvognutgaven er imidlertid i en annen klasse her, og den kommer i høst. 
Forøvrig holder førermiljøet som ventet høy klasse hva gjelder kvalitetsfølelse og betjening. 
Infosystemet betjenes via knapper i nedre del av midtkonsollen, like bak girspaken. 
Der ligger armen uansett på armlenet og det gjør det mye lettere og raskere enn om man må løfte hånda opp i øvre del av midtkonsollen. 

Fin motor 

Det er stort sett på veien man merker den største forskjellen mellom de forskjellige utgavene. 
Men selv med den minste dieselmotoren er kjøreopplevelsen god. 
For det første er dieselfireren svært stille og myk i gangen. 
I tillegg er den fleksibel over et bredt turtallsregister. 
Den responderer bra fra like over 1.000 omdreininger og holder koken til drøyt 4.500 omdreininger. 
Dette er rett og slett en svært god motor størrelsen tatt i betraktning. 

Sammen med en lettsjaltet og presis sekstrinnskasse med passende utvekslinger, gjør det at kreftene er forholdsvis lette å utnytte. 
Men for noen er det en litt uvant følelse å kjøre manuelt gir i en så stor og luksuriøs bil som dette. 
Trinnløst automatgir er også mulig å bestille. 

Gode ytelser 

Med 177 hester og 380 newtonmeter er det ikke overraskende at man har nok krefter. 
Men ytelsene er likevel litt bedre enn vi forventet. 
Grunnen til det er at egenvekten ligger på forholdsvis lave 1.575 kilo. 0-100 kilometer i timen går på 8,7 sekunder og bilen føles sprek under de aller fleste omstendigheter. 
Vi tipper det er firehjulsdrift som for mange blir det viktigste argumentet for å velge større motor. 
2.0 TDI leveres nemlig bare med forhjulsdrift. 

En fordel med denne utgaven er imidlertid forbruket. 
0,49 liter og 129 gram CO2 må sies å være bra. 
For få år siden ville det vært sensasjonelt i en så stor bil med disse ytelsene. 
I dag er dette «bare» på nivå med det BMW og Mercedes også leverer. 

Snart kommer det forøvrig også en hybridvariant. 

Bra komfort 

Kjøremessig er A6 en grei kombinasjon av komfort og mer sportslig kjøreglede. 
Vår testbil var ikke utstyrt med luftfjæring. 
Standardoppsettet er medium hardt. 
Ikke silkemykt med ekstrem fjæringskomfort. 
Men dumper og ujevnheter håndteres likevel bra, omtrent som man forventer i denne klassen. 
Svært lite støy fra både vind, motor og dekk bidrar også til komforten. 

Kjøreegenskaper 

Ved hardere kjøring holdes karosseriet ganske godt under kontroll. 
Balansen er så vidt over på den understyrte siden, men ikke mer enn at hekken kan logre litt om den virkelig provoseres – inntil ESP-systemet griper inn. 
Bilen responderer bra på styrekommandoer og styrefølelsen kan dessuten justeres elektronisk i bilens infosystem, sammen med gassresponsen. 

Totalt sett oppleves A6 som ganske spenstig på veien, men denne utgaven slår ikke de skarpeste og morsomste konkurrentene i klassen på kjøreglede. 
Da tenker vi først og fremst på BMW 5-serie og Jaguar XF. 
Firehjulsdrift, litt andre sportslige tilvalg, og naturligvis eventuelt større motorer, vil nok endre litt på karakteren i retning av mer sportslig kjøreglede. 

Konkurrenter 

Det er BMW 5-serie og Mercedes E-klasse som er de største konkurrentene til A6. 
Også Volvo S80, Jaguar XF og Saab 9-5 kan nevnes, men det er 5-serie og E-klasse som er de aller tøffeste rivalene. 
Prismessig er det relativt små forskjeller på disse bilene, så det er neppe det som kommer til å avgjøre valget. 

I egenskaper er naturlig nok alle disse tre svært gode og vellykkede biler og det er vanskelig å kåre noen klar vinner blant disse «innstegsmodellene». 
De er alle tre gode nok til at du ikke gjør noe dumt ved å la følelser og prioriteringer avgjøre saken. 

Fullgodt alternativ 

A6 tilbyr uansett en solid helhetspakke, med en svært fin motor, lavt forbruk, god bakseteplass og høy kvalitetsfølelse. 
I denne utgaven har den ikke noe å tilby som er radikalt bedre enn på de to konkurrentene. 
Men en svært god bil uten større svakheter er den uansett. 

Og for deg som kan leve med forhjulsdrift, er 2.0 TDI et fullgodt A6-alternativ. 
