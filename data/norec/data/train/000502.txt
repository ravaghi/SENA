TRON:Evolution 

Stilig og futuristisk, men også repetitivt og kjedelig. 

TRON: 
Evolution er som Prince of Persia i futuristiske omgivelser. 
Her må du løpe langs vegger, hoppe og svinge deg rundt, selvfølgelig mens du tar knekken på en rekke fiender. 

Da jeg spilte TRON: 
Evolution hadde jeg hverken sett den første TRON-filmen eller oppfølgeren. 
Derfor visste jeg ikke så mye om TRON-universet. 

Spillet foregår i tidsrommet mellom den første TRON-filmen og den nye TRON-Legacy. 
Og vi får vite hva som førte til at figuren Kevin Flynn ble fanget inne i den digitale verdenen the Grid og hvordan den har utviklet seg siden den gang. 

Det har blant annet dukket opp en ny rase med egen fri vilje i programverdenen. 

Du spiller Anon, en systemmoderator som jobber for Flynn. 
Når et slags virus bryter ut i the Grid, som gjør alt som lever der om til korrupte og farlige vesener, er det opp til deg å stoppe det. 

Dårlig variasjon 

Som TRON-jomfru hadde jeg ingen referanser å sette handlingen inn i og derfor engasjerte ikke denne historien meg noe særlig. 
Jeg brydde meg heller ikke så veldig om rollefigurene i spillet som fremsto som litt kjedelige og uinteressante. 
Men for all det - det er mulig hardbarka TRON-fans får mer ut av historien enn det jeg gjorde. 

Spillverdenen er flott med sine glatte overflater og neoneffekter. 
Da jeg først begynte å spille tenkte jeg faktisk at det så utrolig kult ut! 

Dessverre klarer ikke spillet å variere omgivelsene godt nok. 
Dette resulterer i at du blir lei av det som i starten først virket så stilig. 

Bevegelsessystemet er i utgangspunktet godt. 
Måten du beveger deg på og hopper og løper langs vegger på kjennes naturlig. 
Som våpen har du en stilig lysdisk som du kaster, kutter og hakker løs på fienden med. 
I kamp kan du også utføre komboer som ser ganske så heftige ut. 

Selv om kontrollsystemet er naturlig og godt kjennes animasjonen litt hakkete ut til tider. 
Jeg skulle gjerne sett at Anon sine bevegelser hadde gått glattere. 

Skuffende sykkelsekvenser 

Slik som omgivelsene blir også selve spillopplevelsen litt repetitiv i lengden. 
Du må utføre mye av de samme oppgavene gang etter gang. 
Slakt ned fiender, løp opp en vegg og skyt på den lysende tingen så døren åpner seg. 

Som variasjon er det lagt inn sekvenser med blant annet lyssykler i spillet. 
Mange TRON-fans vil sikkert glede seg stort over at man får teste de stilige syklene. 

Dessverre så er ikke disse sekvensene særlig underholdende eller utfordrende, og jeg tror at selv flere av de mest ihuga tilhengerne vil bli skuffet. 

Heldigvis så kan man også teste ut sine sykkelferdigheter i flerspillerdelen i TRON: 
Evolution. 
Her kan du spille mot tilfeldige folk eller dine egne venner. 
Det er fire forskjellige moduser i flerspilleren. 
To som går ut på kamp med lysdisker og to der du kjemper med kjøretøy. 

Her kan du spille mot opp til ti personer og det er om å gjøre å ta knekken på så mange andre spillere som mulig. 
Jeg tror mange kan ha mye glede av denne flerspillerdelen og dette er et stort pluss for spillet. 

Plukk opp MB! 

Etter hvert i spillet får du mulighet til å oppdatere våpen, egenskaper og ferdigheter. 
Når du ødelegger fiender etterlater de seg megabyte som du kan bruke til å oppgradere programvaren din. 

Jeg synes hele konseptet med å plukke opp løse megabyte er ganske morsomt og det er også interessant at du må vente til du kommer til oppgraderingsstasjoner før du kan bruke dem. 
Det gjør at du tenker deg om to ganger før du velger hvilke ting du skal oppgradere. 

Spillet gir deg også mulighet til å ta med deg de egenskaper og ferdigheter du har oppnådd i historiemodusen til flerspillerdelen, noe jeg synes er bra. 

Jeg tror nok at TRON-fans kan kose seg en del med TRON: 
Evolution. 
Jeg blir jo underholdt selv, men spillet blir som sagt repetitivt og holder ikke mål i lengden. 

Hvis du er så heldig å ha en 3D-TV, så kan jeg fortelle at TRON: 
Evolution støtter 3D. 
Jeg har imidlertid ikke prøvd ut denne funksjonen. 
Spillet er testet på Xbox 360. 
