Så langt unna «fake news» du kan komme på en scene
Store nyheter fra det neste nye fra Bergen. 

BYLARM: 
Great News fra Bergen har slett ikke oppfunnet rocken på nytt, men du verden så moro det er når noen vrir og vrenger litt ekstra og presser maks ut av den. 

Trioen albumdebuterte i forrige måned med «Wonderfault». 
Og om de er tøffe på plate, blir de et monster live. 
«Fett», som bassist Ole Kristian Einarsen sier opptil flere ganger. 

Stappfullt 

Mange har åpenbart fått med seg at det skjer mye «spænende» i Bergen. 
Det har vært mye «fuzz» rundt dem, sjøl om bandet ikke har holdt på veldig lenge. 

De spiller derfor for et stappfullt Blå som nok kunne tenkt seg mer enn 25 minutter med dette bandet (lydprøven tok litt tid). 
Til gjengjeld hadde ørene godt av hvile, for Great News spiller veeeldig høyt. 

Triangler 

På scenen står også tre triangler som skifter farge, noe som kan være en hilsen til Pink Floyd (for dem som ser for seg coveret til «Dark Side Of The Moon»). 
Og det er en del Floyd i musikken til dette bandet, som har et psykedelia-gen som skinner tydelig igjennom. 
Men det er også mye annet her innenfor rock- og popfaget, for eksempel er tittelmelodien fra debutalbumet som å høre britiske Tears For Fears a la «Everbody Wants To Rule The World». 

Massiv lydvegg 

De er bare tre i bandet (Even Kjelby, Kim Åge Furuhaug og Ole Kristian Einarsen), men høres ut som noe mye større. 
De danner en massiv lydvegg som dirrer i støyen, men det føles likevel godt. 
Det er tungt, men samtidig melodiøst - en god kombinasjon skal det vise seg. 
Låtene er gjennomgående gode og ganske oppfinnsomme. 

Keyboard og gitar 

Vokalist Kjelby sjonglerer mellom keyboard og gitar, og skaper et lydbilde de ikke deler med så mange – der bass og keyboard like gjerne er hovedinstrumenter som gitar. 

Det eneste lille minus er stemmen til Kjelby, som både er litt anonym og av og til småsur. 
Det er lett å glemme det, eller dekke over det, men den kan gjerne finslipes foran sommerens festivaljobber - blant annet på Øya og flere utenlandske festivaler som The Great Escape i Storbritannia i mai og spanske Vida i månedsskiftet juni/juli. 

Spiller også på Rockefeller lørdag kl 22.30. 
