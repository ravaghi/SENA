Filmanmeldelse:KuToppen 

"KuToppen" er et utmerket stykke reklame for Dyreparken. 

Ja, det er Dyreparken i Kristiansand som står bak "KuToppen". 
Formålet er selvsagt å trekke folk til bondegården de har der ute. 
Men, som vi vet etter å ha sett et utall amerikanske animasjonsfilmer laget for å selge plastfigurer og hamburgere, trenger ikke filmen å være dårlig av den grunn. 

Selve historien her, om kalven Klara som vil redde pappas gård fra å bli overtatt av et Segway-kjørende kapitalistsvin (!), er riktig nok ikke fri for logiske brister. 
Men for eksempel det at alle figurene har forskjellige dialekter, bidrar bare til å gi dem karakter og sjarm: 
Hønen Chickolina er en kaklende nordlending, geiten Gaute er en myk og engstelig moldenser og sauen Bærnt er en manisk gressklippende trønder. 

Det visuelle – heldigitalt som i "Knutsen og Ludvigsen", ikke stop motion-basert som i "Hakkebakkeskogen" og "Flåklypa" – er akkurat så proft som vi forventer fra Qvisten Animation, og de musikalske bidragene fra artister som Black Debbath, Arif & Unge Ferrari og Odd Nordstoga lyder like gjennomarbeidede som de er varierte. 

I det hele tatt: 
Landets småbarnsforeldre må nok belage seg på en tur innom Dyreparken neste sommer også. 
