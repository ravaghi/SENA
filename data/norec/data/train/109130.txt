Juleplate:Hilde Louise & The Orchestra 

Deilig, swingende julestemning. 

ALBUM: 
JAZZ Hilde Louise & The Orchestra «'Round About Christmas» (Sweet Morning Music/Musikkoperatørene) 
Julestemning kan være så mangt, fra det høytidelige og sakrale til julefest med glimt i øyet. 
Det er lite englekor, stall og jesusbarn på Hilde Louise Asbjørnsens juleplate, men du verden for en deilig, swingende julestemning hun setter oss i. 

Asbjørnsen tar fatt i et amerikansk julerepertoar, med låter man vanligvis forbinder med polerte storband og solister som Frank Sinatra og Judy Garland. 

Sammen med sitt orkester flytter hun musikken fra stive ballsaler til frilynte jazzkubber i New Orleans, med en gyngende, smittende dansefot som inviterer til uhøytidelig fest. 

Når Asbjørnsen klarer å skape liv i den utslitte traveren «Rudolph The Red-Nosed Reindeer» med en tilbakelent, karibisk beat, skjønner vi hun har magiske julefingre. 

Med suveren frasering og en utstråling som skinner ut av høyttalerne gir hun liv til sanger om kjærlighet, lengsel, begjær, lek og flørt. 

Juletiden får et høyst menneskelig uttrykk. 
Inspirasjon fra New Orleans-tradisjonen er tydelig, også takket være hennes glitrende medmusikere. 

Anders Aarum legger stilriktige orgel- og flygelkomp, mens Hermund Nygård byr på gnistrende second line-trommer så vel som silkemykt vispekomp. 

Gitarist Svein Erik Martinsen skaper sugende blueslinjer, som på «What Are You Doing New Year's Eve?», der også Noora Noor gjester på vokal. 
Og i blåserrekka gnistrer trompetist Kåre Nymark jr. og saksofonist Atle Nymo til med ildfulle soloer. 

Platens høydepunkt er den gyngende «Rockin' Around The Christmas Tree» med tydelige referanser til Dr. John. 
Og sannelig kommer ikke englekor og jesusbarn på slutten av albumet, der «Glade jul» har fått en overraskende Ellingtonsk jungelstemning. 

Juleplater er sjelden så helstøpte, varierte eller så hemningsløst levende som det Asbjørnsen og hennes orkester her har levert. 

Denne har jeg ventet på i mange år uten at jeg var klar over det. 

BESTE LÅT: 
«Rockin' Around The Christmas Tree» 

CARL PETTER OPSAHL 
