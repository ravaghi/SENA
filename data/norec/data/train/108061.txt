Spillanmeldelse:Elektrisk superspill 

(VG Nett) 
Etter en litt småslapp start, vokser «Infamous» til å bli et av de beste PS3-spillene til nå. 

Sammen med «Ratchet & Clank»- og «Jak»-serien, utgjorde trilogien om mestertyven Sly Cooper en hellig treenighet av pur spillkos på Playstation 2. 

Varemerkene var store, åpne verdener som inviterte til fri utforsking, enorm variasjon i spillbarheten, ikoniske spillfigurer og en appell som inkluderte alle med et snev av spillinteresse - store som små. 

Pussig nok har alle disse tre studioene satset på mer voksne spillopplevelser på Playstation 3. Naughty Dog lanserte actionserien «Uncharted», Insomniac satset på skytespillserien «Resistance» og nå er det Sucker Punch sin tur. 

Men der åndsfrendene i Naughty Dog og Insomniac byttet beite totalt, er voksenactionspillet «Infamous» umiddelbart gjenkjennelig. 
I spillbarheten, i det minste. 

En mystisk eksplosjon har forvandlet Empire City til et postapokalyptisk mareritt hvor diverse voldsglade gjenger nå regjerer. 
Samtidig har denne eksplosjonen gitt enkelte personer superkrefter - inkludert spillets hovedperson Cole og fiendene han kjemper mot. 

Cole er nå et menneskelig kraftverk som kan forme og utnytte elektrisitet etter egne ønsker. 
Et stadig voksende arsenal av elektriske superkrefter vokser frem mens du spiller, og bistår Cole i sin søken etter å nøste opp i mysteriet. 

I tone og innpakning er vi altså langt unna «Sly»-serien, men i spillbarheten finner du mange likhetstrekk. 
Dette er i praksis et actionplattformspill lagt til en åpen verden, med fokus på utforsking, kreativ miljønavigering, en bråte valgfrie oppdrag og nedkjemping av fiender. 

Den glimrende plattformfysikken er også videreført. 
Elementer i verdenen du utnytte for å komme deg opp og frem er lett «magnetiske», noe som gir en utrolig fin flyt når du leker deg gjennom byen. 

Det er såpass gjenkjennelig i spillfølelse at det nesten blir som Peter Jacksons versjon av «The Muppet Show» i splatterdukkefilmen «Meet the Feebles» - uten sammenligning forøvrig. 

VG Nett-leser: 
Infamous er utviklet av Sucker Punch -selvfølgelig vil det bli best! 
Noe annet er helt absurd.Følg Infamous-debatten her! 

Et overbyggende tema her er hvilken moralsk retning du tar med Coles superkrefter. 
Du kan velge å være god mot sivilbefolkningen eller å pøse ut dine krefter uten å ta hensyn til folkets ve og vel. 

Dette har forsåvidt vært godt utprøvd i spill før, i fjorårets «Fable II» for eksempel, men jeg synes denne moralske valgfriheten fungerer veldig bra. 
Om ikke annet gjør den to gjennomspillinger obligatorisk. 

Den moralske valgfriheten påvirker også følelsen av allmektighet, uansett om du er slem eller snill. 
Du har krefter til å lage et vanvittig inferno, og byen gir respons på veivalget ditt. 

Dersom du ekspederer fiender uten å dra med sivilbefolkningen i dragsuget, utfører små hjelpe-oppdrag for dem, helbreder syke og ellers utfører oppdrag som ikke går ut over sivile, vil de gradvis gi deg oppmuntrende tilrop, ta bilder av deg, henge opp plakater av deg og elske deg. 

Dette er derimot den smale vei, en vei som er mer vanskelig og tidkrevende å få til enn å hele tiden bare ta hensyn til deg selv. 
Velger du motsatt ende på den moralske skalaen vil du bli et fryktet og hatet supermenneske. 
Det er i praksis to svært forskjellige spillopplevelser. 

Og jeg elsker det at Sucker Punch tvinger deg til å ta et bevisst veivalg - det er nemlig slik at de aller feteste kreftene først låses opp når du er veldig snill («Hero») eller veldig slem («Infamous»). 

Etter hvert som du bringer strøm tilbake til de forskjellige bydelene og rensker dem for de herjende gjengene, kryper også Empire City gradvis tilbake til live. 

Du får en tilfredstillende følelse av å hele tiden tilføre noe konkret til spillverdenen, og at spillverdenen gir respons på måten du spiller på - akkurat som i det nydelige «Okami». 

«Infamous» er i det hele tatt et helstøpt plattformspill og et vellykket actionspill. 
Det har en spennende historie, en interessant (og teknisk makeløs) setting, gode roller og utfordrende og kreative fiender. 

Det er så vanedannende og så engasjerende at vi snakker om mitt klare favorittspill så langt i år. 
Den voksne innpakningen til tross: dette er pur spillkos av samme kaliber som «Sly»-spillene, et spill som får hjertet mitt til å synge. 

Jeg vil faktisk gå så langt som å utpeke det til et av de beste spillene på Playstation 3 til nå. 

PS: 
I salg fra onsdag 27. mai. 
Det har forøvrig kommet klare indikasjoner på at Sucker Punch jobber med et nytt spill i «Sly»-serien også. 

Fersk trailer som viser frem Empire City, byen PS3-spillet Infamous foregår i. 
