TV-anmeldelse:«Tjukken og Lillemor» 

- Men ka om æ får løst på dæ? 

Truls Svendsen fornekter seg ikke. 
Av åpenbart slitsomme og upraktiske grunner har han gått med på å følge Cecilie Skog på ski over Grønland. 
Sånn sett er det enda et kapittel i den særnorske TV-sjangeren «Truls Svendsen gjør ting han ikke kan». 

TJUKKEN & LILLEMOR 

Go'gutten og livsnyteren Truls ser altså for seg at 20 døgn tett i tett i telt med eventyreren og sjarmtrollet Cecilie kan få sine fysiske utslag. 

Og de ulike fysiske utslag av så å si alle sider ved livet skal vi rekke å komme temmelig detaljert inn på i løpet av fire episoder dette eventyret skal vare, fire søndager fremover. 

Det krever forberedelser, fysisk - men aller helst mentalt. 
Og her er Truls en idiot på tur. 
Men han har jo mye i sin omfangsrike kropp. 
Viljestyrke, romslighet, humor og en stor, stor nysgjerrighet på livets mulige og umulige utfordringer. 
Det er hans enorme force. 

Dessuten kler han Cecilie ganske godt. 
Truls er åpenheten sjøl. 
Og det åpner ikke så lite også inn til fenomenet Cecilie Skog, som et TV-publikum aldri har blitt så kjent med som under akkurat disse betingelsene. 
Truls-Cecilie-kjemien er upåklagelig! 

Noe av det beste med programserien er at den er så praktisk rettet: 
Om man kanskje ikke drømmer om å gå over Grønland, er det massevis av praktiske tips også for oss mer småskårne naturnytere; det er mange utfordringer som virker adskillig mer overkommelig når det først er demonstrert og gjennomført av Cecilie Skog og læregutt Truls Svendsen her. 

De to første programmene er viet ekspedisjonens forberedelser, de to siste om forsøket på å nå målet. 
Og dette er seriens utfordring: 
Det er lange strekk og mange timer som skal fylles for å være forberedet og - eventuelt - gjennomføre. 
Det er helt nødvendig for eksepdisjonens del. 
Men det blir jo ikke nødvendigvis godt TV ut av det i det lange løp. 

Det lykkes likevel serien med på grunn av samtalen mellom de to eventyrerne. 
Truls lider selvfølgelig mye. 
Men det er begrenset hvor mange sukk og støtt og utmattende rapporter man kan ta inn i en serie. 
Det er serieskaperne klar over, det er Truls proff nok til å vite. 
Og det går nesten bra. 

Cecilie svar på Truls' eventuelle amorøse anfektelser? 

- Hvis du tenker på det, har vi gått for korte dager! 

Iskald romantikk, dette, altså. 
Men absolutt severdig. 
