Spillanmeldelse:«Dirt 3» 

(VG Nett) 
Med uanstrengt autoritet, befester «Dirt 3» statusen som kongen av offroadspill. 

Noen bilspill krever en betydelig innsats av deg før dets egentlige kvaliteter åpenbarer seg. 
«Gran Turismo 5», for eksempel. 

Andre bilspill tar i mot deg med et vennlig smil og senkede skuldre. 
En stående invitasjon til umiddelbar kos. 

«Dirt 3» er definitivt blant sistnevnte kategori. 
For den relativt nykronede kongen av offroad-racing byr på pur glede fra første motorvræl. 

Den store nyheten denne gangen er introduksjonen av gymkhana - triksbasert racing på spesiallagede arenaer. 
Her handler det altså om ren bilkontroll i større grad enn fart. 
Gøy! 

I tillegg kan du nå laste opp korte filmsnutter fra kjøringen din til YouTube. 
En herlig funksjon, om enn litt vel knotete gjennomført. 

Flerspillerdelen har dessuten fått et knippe nyheter, inkludert et eget zombie-modus (ja, seriøst) og «capture the flag». 

Utover dette møter du en bukett av «the usual suspects» innen offroad-racing. 
Intens, actionpreget råkjøring på krevende veier og gjørmete baner i all slags vær og til alle døgnets tider. 

Bil- og veifølelsen er helt fantastisk, lydbildet og grafikken likeså. 
Blant de mange blendende vakre stedene du besøker finner du til og med deilige, norske vinterveier. 

VGD-bruker winnerpool: 
I lokal multiplayer falt jeg og en kompis helt for head2head modusen, den er genial. 
Diskuter Dirt 3 her! 

«Dirt 3» fortsetter på mange måter sin distansering fra det rene rallyfokuset i seriens opphav, «Colin McRae»-spillene. 
Vi er et godt stykke fra WRC-sirkuset, for å si det sånn. 

Men etter hvert låser du opp mer hardbarkede rallyevents enn de korte (men gode!) løpene du finner i enspillerdelens hovedkampanje. 
Dessuten florerer det av glimrende rallyopplevelser i multiplayer over Internett. 

Det ultimate offroad-spillet? 
Det er slettes ikke umulig! 

PS: 
«Dirt 3» har en egen «hardcore»-modus, hvor alle hjelpemidler er slått av og synsvinkelen er tvunget til innsiden av bilen. 
Jeg bare nevner det! 

DIRT 3 Plattform: 360, PS3 og PC Genre: 
Bilspill Alder: 12 Utvikler: 
Codemasters Southam Utgiver: 
Codemasters 
Mer info 
