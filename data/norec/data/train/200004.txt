Lenovo Yoga 3 Pro
Slank, lett og med en skjerm som kan bøyes hele veien rundt. 

Hybrid-PC-er kommer i mange varianter. 
Yoga 3 Pro fra Lenovo er en slik og er altså en bærbar PC med en berøringsfølsom skjerm, der man i tillegg kan dreie skjermen hele veien rundt slik at det også kan betjenes som et nettbrett. 
PC-en kan også ligge helt flatt på bordet eller stå i «telt»-form. 

Forgjengeren, Yoga 2 Pro, fikk gode skussmål da vi testet den på Dinside tidligere i år, og vår journalist mente at det sannsynligvis var den beste hybridmaskinen da den ble testet. 

Dette er nytt 

En av nyhetene med den tredje Yoga-utgaven er at Lenovo nå har gått fra to til seks fokuspunkter i hengslingen. 
Det gjør konstruksjonen mer solid. 
Selve hengselet er for øvrig satt sammen av over 800 ulike deler og minner i stor grad om en klokkereim. 

I forhold til forgjengeren har Lenovo også slanket maskinen fra 15,4mm til 12,8mm. 
I tillegg er maskinen 200g lettere – ned fra 1,39 til oppgitt 1,19kg. 
Vi målte riktignok 1207 gram, men den er fortsatt blant de lettere maskinene på markedet. 

Som seg hør og bør høsten 2014 har treeren også fått ny prosessor av Intel Core M-typen. 

Fokuset for Intel i disse prosessorene er lav varmeutvikling, slik at de kan brukes på tynne maskiner uten aktiv kjøling. 
Allikevel har Lenovo valgt å putte en vifte i Yoga 3, og den høres både titt og ofte når vi bruker maskinen. 

Skyhøy oppløsning 

Bretter vi opp lokket har Lenovo beholdt skjermen fra forgjengeren; en berøringsfølsom IPS-skjerm med 3200x1800 oppløsning fordelt på 13,3 tommer. 
Det betyr med andre ord at skjermen er svært skarp, og at tekst blir ekstra lettlest også når den er mindre. 

For å unngå at ikoner og tekst blir veldig smått, har Lenovo valgt å kjøre 250% forstørrelse som standardinnstilling. 

Selv om maskiner med såpass til oppløsning har vært på markedet en stund (den første Macbook Pro Retina-modellen kom for eksempel allerede i 2012), er det fortsatt ikke alle programmer som drar nytte av den høye oppløsningen. 
Dermed vil du oppleve at noen programmer ikke har like skarpt bilde som andre (vi ser på deg, Spotify) og at du også internt i et program kan ha veldig skarp skrift, mens ikoner og bilder oppleves uskarpe. 

Dette gjelder imidlertid ikke Metro-appene, som fint utnytter den høye oppløsningen, og fremstår skarpe og fine. 

Innsynsvinkelen er i utgangspunktet god, både horisontalt og vertikalt, men som de fleste andre maskiner med berøringsfølsom skjerm, er skjermen veldig blank og gir refleksjoner fra omgivelsene. 

Lenovo har også valgt å gi skjermen en ganske varm hvitbalanse, slik at det som skal være fargenøytralt får et gulstikk. 
Et annet minus er at den adaptive lysstyrken (som justerer seg i forhold til omgivelsene) er langt fra trinnløs, der den til stadighet justerer lysstyrken opp og ned. 

Godt tastatur 

Ser vi på den nedre halvdelen finner vi et såkalt chicklet-tastatur, der hver tast er separert fra naboene. 
Vår testmodell er beklageligvis en amerikansk utgave av maskinen (vi måtte til og med en tur på Clas Ohlson for å kjøpe adapter til strømforskyningen), men Lenovo forsikret oss om at de nordiske modellene vil ha riktig layout. 

Vi opplever tastaturet som behagelig å skrive på, og tastene avgir lite lyd når de trykkes på. 
Yoga 3 Pro har også bakbelyst tastatur, som du kan aktivere og deaktivere ved å trykke Fn-mellomrom-kombinasjonen. 
Tastene er for øvrig noe lavere enn normalt på denne maskinen; også lavere enn på forgjengeren, Yoga 2 Pro. 

Under tastaturet finner vi styreflaten. 
Den har vi også et godt inntrykk av – presis og med støtte for flerberøring, slik at du for eksempel kan skrolle innholdet i en nettside ved å skyve to fingre over styreflaten, noe som har blitt høyst vanlig nå til dags. 

Rundt tastatur og styreflate er maskinen belagt med et plastmateriale med små hull; en innretning vi har fått god sans for i løpet av testingen. 
Det er komfortabelt å hvile håndleddene på og holdes også ganske fritt for fettmerker. 

Inn- og utganger 

Titter vi på venstre siden av maskinen, finner vi en smart nyvinning fra Lenovo. 
Den medfølgende laderen er nemlig en USB-kontakt med litt ekstra i det ene hjørnet, og hullet til laderen kan derfor også fungere som en USB-port (USB 2.0) om du ikke har laderen koblet i. 
Ved siden av finner du nok en USB-port (USB 3.0), samt mini HDMI-utgang (for å koble maskinen til en TV/projektor) og en SD-kortleser. 

På motsatt side finner vi nok en USB-port (USB 3.0), hodetelefonutgang, samt knapper for volum, rotasjonslås og den vanlige av/på-knappen. 

Du reagerer kanskje på at volumknappene er å finne på siden og hva du skal med rotasjonslås på en bærbar PC, men det er her hybridkonseptet kommer inn i bildet. 

Hybrid: 
Nettbrett og PC 

Hele konseptet med Yoga-maskinene fra Lenovo er jo at de fungerer både som nettbrett og bærbar PC. 
I motsetning til for eksempel Surface Pro 3, sitter imidlertid tastaturet fast, men det kan roteres hele veien rundt til baksiden. 

Når man gjør det, sitter man igjen med et 13-tommers nettbrett som riktignok er noe tungt og tykt sammenlignet med andre. 
Tastaturet smekker på plass med en magnetlås og deaktiveres slik at du ikke trykker på knapper med kneet. 

Andre muligheter er også å sette maskinen opp som et telt, legge den flatt eller hva annet du måtte klare å finne på med hengselet. 
Det virker nemlig solid nok til at maskinen blir stående uansett hvilken vinkel du velger å ha den i. 

Hadde det vært opp til oss, hadde vi heller plassert volumbryteren på skjermdelen av maskinen, og ikke på tastaturdelen, siden disse er noe utilgjengelige spesielt i teltmodus. 
Vi har også opplevd at programvaren ikke har vært helt på lag med tanke på å rotere bildet riktig når vi har satt maskinen i teltmodus, slik at vi har vært nødt til å prøve flere ganger for å få det riktig vei. 

Et par ganger har vi også opplevd å lukke maskinen uten at den har gått i hvilemodus, selv om den er satt opp til å gjøre det. 

Lyd 

Lenovo har samarbeidet med JBL hva gjelder lyden på Yoga 3 Pro, og i utgangspunktet byr maskinen på klar og fin lyd fra de innebygde høyttalerne, selv om det selvsagt på ingen måte kan måle seg med en liten Bluetooth-høyttaler, eller enda bedre: 
Et sett med gode hodetelefoner. 

På enkelte videoer opplever vi imidlertid et lite problem hva angår lyden, og det er at det til stadig kommer «tikkelyder» fra høyttalerne som virker skjemmende for lydopplevelsen. 
Dette skjer ikke bare på de høyeste voluminnstillingene og er også til stede på demonstrasjonsvideoene som ligger ferdig installert fra Lenovo. 
Det kan være relatert til øvrig belastning, men er likefullt noe vi ikke har opplevd på andre maskiner. 

Unike funksjoner 

Hybridmaskinen fra Lenovo har funksjonalitet som endrer på ting og tang basert på hva du gjør med den. 
For det første hopper den over i ulike modi ettersom hvilken vinkel du har skjermen i. 
Nevnt er for eksempel at tastaturet deaktiveres når du dreier det hele veien rundt. 

En funksjon døpt «Harmony» justerer også andre ting, både ut fra vinkel på skjermen og hva slags programvare du bruker. 
Eksempelvis vil lyden spilles noe annerledes om du ser på film mens enheten er i teltmodus. 
Starter man Kindle-appen i dunkel belysning gjøres hvitbalansen langt varmere (mer behagelig å lese), og navigering via webkameraet aktiveres dersom man holder presentasjon, slik at man bare kan sveipe hånda i lufta for å hoppe til neste lysbilde. 

Harmony-programvaren gir deg forøvrig statistikk på hvor mye du bruker de ulike modiene, samt anbefalte apper til hver modus. 

Ytelse 

Maskiner basert på Intel Core M er ikke ment å konkurre med f.eks. i5 og i7. 
I stedet er de laget for å være strømgjerrige og med lav varmeutvikling, slik at maskinene ikke trenger aktiv kjøling, kan ha mindre batteri og derfor kan være slankere og mer stillegående. 

I programmet Passmark får prosessoren 2228 poeng, som ikke er all verden. 
Det er for eksempel drøye halvparten av hva Toshiba Kira-102 (Core i7, Haswell) fikk i samme måling; en maskin som har noenlunde samme vekt og pris, men som til gjengjeld er noe tykkere. 
Samme tendens ser vi på grafikkfronten, der Lenovo-maskinen også scorer drøye halvparten. 

Dette er med andre ord ikke en maskin som er myntet hverken på spill eller tung prosessering, som videoredigering og store dataoperasjoner, men som allikevel er kjapp og fin i skøytene i daglig bruk. 

Det er likevel interessant at Yoga 3 er mindre kraftig enn forgjengeren, som scoret cirka 50% høyere på prosessortesten. 
Dette er altså prisen å betale for at maskinen er slankere og lettere. 

Når det gjelder SSD-disken, som er laget av Samsung, måler vi leseytelsen til 553MB/s og skriveytelsen til 267MB/s. 
Leseytelsen er med andre ord meget god, selv om vi har sett maskiner mer høyere skriveytelse. 

Batteri 

Som vanlig har vi testet batteriet ved å sette på et HD-filmklipp med moderat lysstyrke på skjermen der vi gjentar avspillingen helt til batteriet er tomt. 

På denne testen holdt Lenovo-maskinen i 261 minutter før den slo seg av, altså nesten fire og en halv time. 
I neste test ladet vi igjen opp batteriet, startet nettleseren og kjørte et skript som går igjennom 30 nettsteder med visning av hvert nettsted i ett minutt; altså svært moderat belastning uten andre programmer åpne og uten skrolling av innholdet. 
Her holdt maskinen i ganske nøyaktig åtte timer (475 minutter). 

Reell, «vanlig» bruk vil nok med andre ord bety cirka 6,5-7 timer på denne maskinen; ganske i tråd med det som er oppgitt fra Lenovo (7,2 timer). 

Konklusjon 

Vi liker Yoga-maskinene fra Lenovo. 
Det fleksible leddet gjør at man kan dreie skjermen hele veien rundt, slik at man har et nettbrett for hånden på null komma svisj om man ønsker det, og der hengselet også åpner for flere bruksmodi. 

Yoga 3 Pro er i tillegg svært tynn og lett, har en særdeles skarp skjerm og byr på ålreit batteritid, der den nesten klarer å holde en hel arbeidsdag ved moderat bruk. 

Det kanskje største problemet til Yoga 3 Pro er at den ikke tilbyr allverden over forgjengeren. 

Maskinen er riktignok slankere og lettere og har fått et mer solid hengsel, men det har også gått ut over ytelsen. 
Når man nå får tak i forgjengeren til en vesentlig lavere pris (vi så den i en kundeavis til kr 8.995,- forleden, altså 3.500 kroner billigere) fremstår derfor ikke Yoga 3 Pro som kjøpet som gir mest for pengene. 

Lenovo Yoga 3 Pro 80HE0079MT 
