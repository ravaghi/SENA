TEST:Komfort og eleganse i Volvo S80 

Med liten dieselmotor konkurrerer Volvo S80 vel så mye med Volkswagen Passat og Ford Mondeo som BMW 5-serie og Audi A6. 

Nesten alle Volvos biler fås som Drive-utgaver med fokus på ekstra lavt forbruk. 
Bonusen er at prisen ofte blir lavere i samme slengen. 
Dette gjelder også Volvo S80. 
Takket være en liten 1,6-liters dieselmotor blir den store sedanen både gjerrig og forholdsvis rimelig. 
Forbruk og CO2-utslipp ligger på henholdsvis 0,45 liter og 119 gram, hvilket er imponerende for en så stor bil som dette. 

At prisen starter så lavt som på 343.000 kroner er nok kanskje vel så viktig for mange interessenter. 
Dermed kan denne bilen på mange måter ses på som et alternativ til mer folkelige biler som nevnte Passat og Mondeo, og dessuten biler som Opel Insignia, Mazda 6 og Toyota Avensis. 

De vanlige premiumkonkurrentene ligger rundt 100.000 kroner høyere i pris, mest på grunn av større motorer. 

Tilstrekkelig 

Spørsmålet blir da egentlig hvorvidt S80 fungerer med en så liten motor. 
1,6-literen gir 109 hestekrefter og 240 newtonmeter. 
Ikke mye i en bil som veier drøyt 1,5 tonn, men S80 er faktisk litt lettere enn V70 som også selges med denne motoren. 
0-100 går på 12,4 sekunder, et tall som på papiret tilsier at dette akkurat er tilstrekkelig. 

Slik oppleves også bilen ute på veien. 
Den kjennes et lite hakk kvikkere enn V70 og er sterk nok, spesielt på landevei og motorvei. 
Forbikjøringer og brattere bakker går fint, men under småkjøring vil du merke at motoren er litt svak under 1.500 omdreininger. 
Det gjør at man må bruke girspaken litt mer enn man er vant med i kraftigere biler. 
Også ved igangsetting virker 1,6-literen litt tynn i bunn. 
Det er ganske lett å kvele denne motoren ved tung belastning, eksempelvis når du bakkestarter. 

Rundt halvliteren 

Ellers oppleves motoren ganske kurant. 
Den er stillegående og smidig nok når den får litt turtall. 
Også med tanke på drivstoffeffektivitet virker det som Volvo har lykkes godt. 
119 gram er meget bra i denne klassen, selv om det går litt på bekostning av ytelsene. 
I praksis opplevde vi å ligge rundt 0,5 på kjørecomputeren med en god blanding av småkjøring og langkjøring med en helt normal kjørestil. 
At det skal være mulig å presse den et godt stykke under halvliteren ved optimale forhold, har vi derfor ikke vanskelig for å tro. 

En oppgradert og noe sterkere motorversjon kommer forøvrig i løpet av 2011. 
Denne vil også få en sekstrinns girkasse, og vil derfor representere en vesentlig forbedring. 

Komfortvinner 

Det er komforten som er denne bilens store styrke. 
Det gir fortsatt en litt spesiell følelse å kjøre store sedaner, spesielt når fremtoningen er såpass elegant og totalkomforten så god som i denne bilen, spesielt på langkjøring. 
Fjæringen er ganske myk og på motorveien er tenderer bilen nesten litt mot å duve bortover, uten at man blir sjøsyk av den grunn. 
Også støynivået er behagelig. 
Det er på landeveien og motorveien denne bilen gjør seg best. 
Under småkjøring kan man irritere seg litt over den lange vandringen på girspaken og motorens manglende styrke på lave turtall. 

Selv om komforten er meget god, er også kjøreegenskapene greie. 
At motoren er liten, har en positiv innvirkning på kjøreegenskapene og balansen er ganske god, selv om S80 fortsatt understyrer forsiktig. 
Sammenlignet med V70 Drive virker S80 noe mykere satt opp og dette er fortsatt ingen sportslig bil. 

Innvendig er S80 ganske romslig, men sedankarosseriet setter naturlig nok visse begrensninger på lastekapasiteten sammenlignet med V70. 

Mye for pengene 

Vår testbil hadde Summum utstyrsnivå og koster fra 373.000 kroner. 
Den er da rimelig velutstyrt med blant annet elektriske skinnstoler, aluminiumsdekor i interiøret, fartsholder, xenonlys og regnsensor. 
I det hele tatt virker denne bilen klart mer luksuriøs enn prislappen tilsier. 

I praksis betyr dette at du skal lete godt etter biler som tilbyr mer luksus og komfort i denne prisklassen. 
En bil som Citroën C5 er kanskje det beste alternativet dersom det er maks komfort for pengene du er ute etter. 

Hva skal den sammenlignes med? 

Vurderingen av denne bilen kommer litt an på hvilken klasse du putter den i. 
Sammenlignet med biler som BMW 5-serie, Audi A5 og Mercedes E-klasse, er denne så rimelig og velfungerende nok til at den bør tas med i betraktningen, selv om den er litt svakere. 
Sammenligner vi med Passat, Mondeo og Avensis, er S80 noe dyrere, spesielt i forhold til ytelser. 
Men den gir også bra komfort og kvalitetsfølelse. 

S80 blir dermed en slags mellomting mellom premiumklassen og den vanlige mellomklassen. 
For deg som er mer opptatt av komfort enn ytelser er det et bra kompromiss. 
Bra nok til en svak 5'er på terningen. 
