Kjærlighet og flauhet i klasserommet
Mens byens scener fylles av stjerner under Festspillene, lærer lokale teaterentusiaster ungdom om Romeo og Julie. 

Denne uken har Kompani 13 besøkt flere ungdomsskoler og klasserom med sin versjon av Romeo og Julie, i samarbeid med Festspillene. 
Mens de siste dager har vært preget av storslåtte produksjoner og internasjonale gjester, tar Jorunn Lullau og Steinar Thorsen det virkelig helt ned i sin fine oppsetning. 

7.-klassinger ved Nygårdslien 
Skole fikk i morgentimene være med på en effektiv og intens dramatisering, der nevnte Lullau og Thorsen spiller alle rollene i verdens mest berømte tragedie. 

I et helt vanlig klasserom fullt av tegninger, kart, linjaler og tavler, er publikum satt opp i fire stolrader som står mot hverandre. 
Spillet foregår et sted på midten. 
Det er effektivt, for med ett er klasserommet delt i to gjenger, Capulet og Montaque. 
Entusiastisk får de både elever og lærere til å vise fingeren til hverandre og jazzer opp stemningen. 

De to svartkledde skuespillerne ønsker velkommen ute av rollene, og forklarer at de skal spille teater. 
Slik hopper de frem og tilbake mellom mange karakterer, også i rollen som «seg selv». 

De er pedagogiske og forteller om gjengene på et hverdagslig språk og at de «krangla, bråka og sloss». 
Den hverdagslige stilen kombineres deretter med Shakespeares tekst. 

På gulvet finnes ellers en flip-over som eneste hjelpemiddel. 
Ved å tegne et kors viser de at de er i kirken, ved å tegne en kiste er det klart for dødsscenen og en balkong dukker opp når Romeo og Julie skal spille ut sin kjærlighet. 

I rollene som Romeo og Julie bruker de ofte sine egne hender. 
Og når hendene som forestiller Romeo og Julie kliner (eller har sex), kniser skoleelevene og gjemmer hodet i fanget. 
Det er absolutt ingenting å si på evnen til innlevelse. 

Elevene svarer også på spørsmål underveis i forestillingen, og er villige statister i fortellingen. 
Det ser ut til at mange elsker å bli henvendt til og tullet med fra scenen. 

Kompani 13 er gjennom mye på en effektiv time og er flinke til å involvere ungdommene, men tidvis kjennes også spillet litt hektisk. 

Deres bruk av flip-over er kanskje oppklarende og hjelper for å holde den røde tråden i fortellingen, men estetisk er det virkelig ikke særlig stilig. 
Også det enkle dukkespillet med hendene kunne vært løst på en litt mer sofistikert måte, dette er rett og slett så basic som det kan bli. 

At de faktisk spiller i et klasserom, kunne vært bedre sydd sammen inn i forestillingen og utnyttet for en større helhet og kontekstualisering. 
Nå virker det litt tilfeldig. 

Forestillingen er faktisk på sitt mest relevante helt avslutningsvis, da skuespillerne og elevene blant annet snakker sammen om hvor gammel Julie på fjorten somre var da familien ville gifte henne vekk. 

Det sjokkerte ansiktsuttrykket til flere av elevene vitnet om at denne brennbare tematikken burde det vært satt av mer tid til. 
