Velsmurt og vakkert
Nestegenerasjons fotballspill er endelig her. 
«FIFA 08» til PS3 og 360 holder rett og slett toppnivå. 

«FIFA» på de nyeste og råeste konsollene har vært stusselige saker hittil. 
Men her har teamet bak PS3 og Xbox 360-versjonen av «FIFA 08» gjort en overraskende god jobb. 

Man kan spille treningskamper, turneringer, cuper og du får også en managerdel som er veldig lik den som har vært på de seneste versjonene. 
Her er det mye statistikk for de som liker den slags, men del av det er for svært spesielt interesserte. 

«Be A Pro»-elementet fungerer mye bedre enn i PS2-versjonen. 
Konseptet går ut på at man istedenfor å styre hele laget, har ansvaret for én spiller. 
Man får hele tiden tilbakemeldinger på hvor bra eller dårlig man presterer. 

Dersom man er ute av posisjon eller gjør en dårlig defensiv jobb, får det negativ innvirkning på dommen som kommer etter kampen. 
Der blir det gitt en kort oppsummering og en poengsum fra 0 til 100. 

«Be A Pro» gir meg assosiasjoner til det legendariske «Player Manager», som var et fantastisk spill på Amiga for snart 20 år siden. 
Og skulle du være i tvil, så er den sammenligningen et kjempekompliment. 

Du kan for øvrig spille med det spesiallagede «Be A Pro»-kameraet, eller du kan bruke den tradisjonelle kameravinkelen. 

Jeg ble på grensen til bilsyk av det første alternativet og måtte gå over til den vante synsvinkelen rimelig kjapt, men «Be A Pro»-kameraet har en actionpreget stil som kan passe godt for mange. 

Selve banespillet er ganske likt PS2-versjonen, men knappesystemet er forandret noe og det gjør tingene ganske uvant for de som har spilt tidligere versjoner. 
Grafikken er detaljert og fin, og det er stor forskjell fra forrige generasjons konsoller. 

Det er et par ting jeg savner i spillet også - naturlig nok. 
Jeg kunne ønsket meg flere muligheter til å variere dødballer. 

Dessuten er det ikke et skikkelig treningsmodus. 
Det hjelper at man kan tørrtrene litt med selveste Ronaldinho mens maskinen jobber før kampene, men det blir ikke det samme. 
Det er mulig å trene på frispark og straffer med Ronaldinho, men jeg savner like vel et eget opplegg for dette. 

Man har muligheten til å velge hvor mye maskinen skal hjelpe til når man slår pasninger, innlegg og skal avslutte på mål, men det er ikke mulig å endre tempoet - noe som har vært vanlig tidligere. 

Det kan også virke som om det er i overkant vanskelig å score, men det er nok først og fremst en treningssak som også gjør det hele mer realistisk. 

Realistisk er også det aller meste av det som foregår ute på banen. 
Det blir veldig spennende å se om «Pro Evolution Soccer 2008», som kommer senere i høst, kan svare på denne offensiven fra Electronic Arts. 
Trolig blir det en jevn og tøff kamp - som vanlig. 

PS: 
I salg fra torsdag 27. september. 
PS3- og 360-skal være like, mens egne versjon er utviklet for Wii, PSP og DS. 
Det er kun PS3-versjonen som er testet. 

Se video fra «Be A Pro»-funksjonen i PS3- og 360-versjonen av «FIFA 08». 
