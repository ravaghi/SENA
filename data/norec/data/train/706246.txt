Beksvart high school-satire
Hva gjør du når skolens mest populære elev er en ondskapsfull tyrann? 
Myrder henne og kamuflerer drapet som et selvmord, så klart. 

Heathers 

Strømmeserie sesong 1 - 10 episoder. 

Sjanger: 
Svart satirekomedie. 
Strømmested: 
HBO Nordic. 
Premiere: 12. juli. 
Nasjonalitet: USA 2018. 
Skuespillere: Grace Victoria Cox, James Scully, Jasmine Matthews, Melanie Field, Brendan Scanell, Jesse Leigh. 

Premieren på strømmeserien «Heathers» ble utsatt noen måneder etter skoleskytingen i Florida i februar. 
Forståelig det. 
Men samtidig bryter utsettelsen med alt denne serien prøver å stå for: harselas med politisk korrekthet, dødshyllest, sosiale mediers makt. 
Samt overanalyserte og fordomsfulle forklaringer på hvorfor dagens ungdom er som de er og gjør som de gjør. 

For «Heathers» er en satirisk studie av generasjoner med high school-hirerarki, samt nye mobbemuligheter og maktdemonstrasjoner via sosiale medier. 

Ideen er ikke ny, men den er aktuell. 
Kilden er filmen «Heathers» fra 1988 med Winona Ryder og Christian Slater i hovedrollene: 

Tre stykk Heather 

På Westerberg High regjerer tre pene, krokketspillende jenter som alle heter Heather. 
De avgjør hva som er hot, hvem som er inne og hvem som er ute. 
Hvem som skal få svi. 
Veronica både ønsker å være venn med Heather nr. 1 og ønsker henne død. 
Da hun blir kjent med den nye gutten J.D, som viser seg å være en utspekulert sosiopat, gjør de noe med det. 

Heather nr. 1 blir drept, kamuflert som selvmord, og blir så hyllet som en helgen. 
En ny Heather overtar makten. 
Alt er som før. 
Så «selvmordsbølgen» må fortsette. 

Folk koste seg ihjel med denne helt ekstremt politisk ukorrekte high school-filmen. 
Helt til skolemassakren på Columbine i 1999. 

Moderne tenåringsangst 

Utallige skolemassakrer og selvmordsbombinger senere, er det altså på tide med ny satire om temaet. 

Men det er nok ikke den gamle filmkulten som er målgruppen. 
Selv om historien i strømmeserien følger de samme linjene som filmen, er påvirkningen fra nye og aktuelle high school-serier som «Riverdale» og «13 reasons why» minst like påfallende. 

«Riverdale» har inspirert estetikken med sitt fargesterke mørke og særegne stil. 
«13 reasons why» har inspirert med sin tilnærming til moderne tenåringsangst og deres følelser rundt selvmord og død. 

Men «Heathers» har en klar satirisk agenda. 
Tidsånden skal ikke bare treffes, den skal også latterliggjøres når tre nye Heather-e regjerer: Heather nr. 1 er overvektig, nr. 2 er både svart og lesbisk, og nr. 3 er transseksuell. 

Hva er ditt «brand»? 

I dette universet heter tjukk «kroppspositiv». 
Å ha mange likes på sosiale medier betyr både kjærlighet og makt. 
Å være berømt betyr alt. 
Men sosiale medier er også mobbing, utpressing og uthenging. 
Men blir du avslørt, kan du bare kalle det et Photoshop-komplott, altså fake news. 
Alle må ha et «brand». 
Men jøde og homofil er passé denne sesongen. 

Alle tema er gjennomanalysert og gjennomsnakket. 
Det er ikke flere tanker å tenke om sosiale medier, ungdomspress og selvmord. 

I filmen fikk MTV skylden for tenåringsangst og selvmord, i 2018 er det mobiltelefonen, sosiale medier og partydop som er synden, spør du voksenverdenen. 

Stiv humorstemning 

Alt dette ser vi gjennom øynene til den kyniske og livstrette J.D. 
Han ser de latterlige sammenhengene og mekanismene i ukulturen, og vil gjøre noe med det. 
Sammen med den søkende Veronica. 

Men mens de satiriske poengene kan være herlig treffsikre, og rollegalleriet funker flott, er det noe stivt og krampaktig over den humoristiske stemningen i serien. 

Som om den prøver for hardt å være morsom. 
La oss håpe det går seg til, for «Heathers» er ellers severdig underholdning. 

Anmeldelsen er basert på de to første episodene. 
