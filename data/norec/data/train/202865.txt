Sony Bravia KDL-50W805B
Mistenkelig lik fjorårsmodellen, men ikke la deg lure. 
Den er nemlig bedre på det aller meste. 

Dette er den første 2014-modellen vi har testet i år, og setter den standarden for hva som kommer i løpet av året har du mye å glede deg til. 

Vår påstand er nemlig at de aller fleste ikke trenger å kjøpe en dyrere TV enn dette. 

Men vi får ta det fra begynnelsen. 

Ikke la deg lure av navnet 

Synes du navnet W805 høres kjent ut er det forøvrig helt riktig. 

Navnet er nemlig det samme som på fjorårsmodellen, med et lite unntak: 
For der fjorårsmodellene sluttet på A (for eksempel W805A), så slutter de nye 2014-modellene på bokstaven B. 

Men ikke blir redd, for selv om navnet er skremmende likt, så er dette en helt ny TV. 

Design og førsteinntrykk 

Det er ingen hemmelighet at vi likte Sonys 2013-modeller godt, noe du kan lese mer om i duellen mellom W805A og W905A. 

Designmessig fortsetter W805B den klassiske kant-LED-stilen: 
Dette er altså en slank og elegant modell, med en svært beskjeden ramme rundt panelet. 
Fullt så slank som du kanskje skulle tro er den likevel ikke: 

På sitt tynneste er den riktignok ikke mer enn 1,6 centimeter dyp, men nederste del av kabinettets bakside har et lite vedheng som øker dybden til 6,5 centimeter. 
Det er overhodet ingen krise i vår bok, og gir også Sony plass til å legge inn litt større høyttalere enn på fjorårsmodellen. 

Nytt i år er at du ikke får den i 47-tommers størrelse, nå er det altså 42, 50 og 55-tommer du har å velge i, og det er altså 50-tommeren vi har testet. 

Men tilbake til designet: 
Sony har gått bort fra den runde TV-foten, og gir deg i stedet et mer elegant TV-stativ som denne gangen er i metall, mot hardplasten som ble brukt i fjor. 
Merk deg dog at TV-foten ikke er dreibar. 

Vi liker også at det følger med fester for veggoppheng i pakken. 
Det gir pluss i margen hos oss. 

Det vi derimot ikke liker, er at TV-en nå leveres med en stor ekstern strømforsyning. 

Ok, det er ingen krise, men for alle som liker å holde stuen så fri for kabler og bokser som overhodet mulig, blir det nå nok en boks du må skjule. 

Bildekvalitet 

På innsiden er det Sonys X-Reality Pro Prosessor som gjør jobben, og Motionflow (XR400) er selvsagt på plass, slik at de av oss som vil ha myke overganger i bildet blir fornøyd. 

Det første vi legger merke til er at Sony har gått bort fra fjorårets IPS-panel, og over til et VA-panel. 
Hovedfordelen med IPS er at de jevnt over gir bedre innsynsvinkel, men tradisjonelt har de også hatt et noe lavere sortnivå. 
For oss som pleier å se på TV sittende i godstolen rett foran TV-en, er altså det en riktig prioritering. 

Og det er godt å konstatere at førsteinntrykket av sortnivået er meget godt. 

Nye W805B leverer nemlig ikke bare et godt sortnivå, den ser i tillegg ut til å kunne vise flere detaljer i mørke partier enn forgjengeren. 
For oss som ser mye film er det defintivt et skritt i riktig retning, bare husk at dette forutsetter at du ikke sitter for langt ut på sidene. 
Vi ser nemlig at innsynsvinkelen ikke er like god som på IPS-panelet som ble brukt i fjor. 

Selv om det også her er mulig å finjustere ganske dypt inn i bildemenyene, så tror vi nok at det er en øvelse de færreste TV-kundene gjør. 

Det er derfor hyggelig å kunne gi Sony et pluss i margen for fine bildemoduser: 

Standard har riktignok en anelse for mye rødt i seg, noe som er tydelig på ansiktsfarger, men gir til gjengjeld et flott sortnivå. 
Velger du egendefinert får du et litt blassere sortnivå, men langt riktigere ansiktsfarger. 
Dette ble derfor vårt valg, så gikk vi heller inn i bildemenyen under avanserte innstillinger, og økte sortnivåkorrigeringen et lite knep for å bedre sortnivået. 

Som en klassisk kant-LED-modell har vi sett etter lysgjennomtrenging (ofte kalt clouding) på panelet, og også her klarer W805B seg bra: 

Ved vanlig TV-titting er det rett og slett ikke noe problem, selv om fint klarer å se at panelet ikke er helt uniformt når vi skrur av lyset i rommet og setter på våre testplater. 
Det er dog en konsekvens av selve kant-LED-teknologien, og ikke noe som er spesielt negativt på denne modellen. 

Ja, vi syns faktisk den klarer seg meget bra med tanke på prisen, som per dags dato ligger på 9.000 kroner, en sum som faktisk er 3.000 kroner enn forgjengeren på 47-tommer hadde da den ble lansert i fjor. 

Under denne testen har vi dessverre ikke rukket å gå i dybden når det gjelder 3D, men en liten testrunde fikk vi likevel med oss: 

Med i esken følger det med to aktive 3D-briller, og siden denne typen briller stjeler en del lys, er det en fordel at panelet er så lyssterkt som her. 
Vi noterer også en fin dybde, og et godt detaljnivå i mørke sekvenser. 
I enkelt scener får vi imidlertid en antydning til crosstalk enkelt ganger (=skyggetegninger rundt objekter), men da er vi nok på et detaljnivå den vanlige TV-titter neppe vil irritere seg over. 

Funksjoner og finesser 

W805B er heldigvis utstyrt med de inngangene og utgangene vi forventer i dag: 
Det vil si at den kan tilkoples både kablet og trådløst nett, har 4 HDMI-innganger, samt scart & komponent for analoge HD-signaler om du fortsatt bruker det. 
I tillegg har den to USB-innganger hvorav den ene også kan brukes til USB-opptak. 

Verdt å nevne er også Sonys TV SideWiew-app (Android & iOS) som fungerer bra for deg som vil ha god kontroll over TV-kvelden, i tillegg til at du selvsagt kan sende bilder til TV-en via nettbrett og mobil som støtter Miracast. 

Sonys SmartTV-løsning begynner også å bli riktig så bra, og ja; Netflix er selvsagt på plass som egen TV-app, selv om du ikke får hurtigtast på fjernkontrollen. 
Det virker forøvrig som om menyene åpner seg raskere enn i fjor, men siden vi ikke har 2013-modellene tilgjengelig har vi ikke fått dobbeltsjekket om det stemmer. 

En liten skuffelse var det likevel, for i motsetning til flere av konkurrentene, vil ikke TV-ens innebygde nettleser klare å streame innhold direkte fra NRK.no. 

Fjernkontrollen er forøvrig en gammel kjenning, og ikke av den mest spennende sorten. 

En ting er at den ikke har bakgrunnsbelysning, men vi synes også det er litt synd at du på denne modellen heller ikke får med den nye hurtigzapperen (kalt One-Flick) med touchplate, Den kan imidlertid kjøpes som ekstrautstyr for spesielt interesserte, og vil da koste rundt 500 kroner. 

Vi har tidligere fortalt at Sony satser tungt på TV-lyd i år, og med plass til større høyttalerelementer nederst i kabinettet var vi spent på om W805B leverte varene. 

Vel, den er antagelig bedre enn fjorårsmodellen, men noen revolusjon er det overhodet ikke snakk om. 
I hovedsak er det altså de dyrere Sony-modellene som vil bli årets lydkonger; for vi anser ikke W805B som noe spesielt bedre enn konkurrentene her. 
Lyden er etter vår mening helt ok til nyheter, men vil ikke klare å gi den helt store filmfølelsen. 

Sony har imidlertid et ekstra triks i ermet: 
W805B er nemlig klargjort for Sonys nye trådløse subwoofer til cirka 3.000 kroner. 
Hvis du ikke allerede har et surroundanlegg i stua, kan altså den være verdt å merke seg. 

Konklusjon 

Vi likte forgjengeren, men liker W805B enda bedre. 
Hovedgrunnen er at den har fått et bedre sortnivå, noe som øker filmfølelsen når vi setter oss i sofaen etter en lang arbeidsdag. 

I tillegg føler vi her at du får god valuta for pengene: 
TV-en både ser og føles langt dyrere enn det den egentlig er, i tillegg til at den har de finessene folk flest bruker. 

Ja, vi tror faktisk at konkurrentene vil få noe å bryne seg på her. 

Ikke helt det du ser etter? 
Her finner du alle DinSides TV-tester! 

Sony Bravia KDL-50W805B 
