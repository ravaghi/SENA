«Klaus på kanten»:En perle 

Gå ikke glipp av «Klaus på kanten» som har premiere på TV 2 i kveld. 
Det er en perle av et TV-program. 

Jeg satt for meg selv, humret og lo og storkoste meg. 
Her er det ingen dødpunkter. 
Dette er bare hyggelig tvers igjennom. 
Og midt i alt det morsomme og underfundige, er det faktisk også informativt. 

Utgangspunktet for den nye underholdningsserien er at Klaus Sonstad drar landet rundt for å finne ut om det fremdeles er gøy på landet. 

Og det blir i hvert fall gøy på landet når Klaus Sonstad kommer dit. 

Maken til uhøytidelig intervjuteknikk skal du lete lenge etter. 
Dette er en mann som byr på seg selv. 
Ikke bare får han folk til å åpne latterdøren på vidt gap, han får også menneskene på sin vei til å delta og til å la smitte av hans fantastiske humør. 

Hvis du noen gang lurte på hva «feelgood» betyr i TV-sammenheng, bør du se dette programmet. 
Da lurer du ikke lenger. 
Som TV-seer sitter i hvert fall jeg igjen med bare gode følelser. 
Gode følelser for Klaus, og gode følelser for menneskene som han møter på sin vei på disse 11 småstedene han besøker. 

Først stopp er Værøy. 
Med glimt i øyet og stor respekt for dem som bor der, gjør Sonstad øya med mikrofon i hånden og kamera på slep. 
Til tross for at det forblåste stedet sliter med både arbeidsledighet og fraflytting, får han raskt frem latter, smil og godt humør. 

Et spesialskrevet stand up-show om menneskene på øya danner rammen rundt programmet. 
Det er mesterlig i all sin enkelthet, og i all sin godhet for dem Klaus har møtt og som blir omtalt fra scenen til allmenn munterhet. 

Det er bare å glede seg til mer gøy på landet. 
