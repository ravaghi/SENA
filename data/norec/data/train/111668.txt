Kings Of Convenience:«Declaration Of Dependence» 

(Source/EMI) 

Nedskalerer musikken - og viktigheten av sin eksistens. 

Med fem år passert siden sist er det kanskje litt skuffende at Kings Of Convenience ikke er tilbake «med brask og bram». 
Det ville da også vært vanskelig for et så stillfarent band, vil noen hevde, men da er det verdt å minne om at forrige gang var de faktisk det, med den spretne singelen «I'd Rather Dance With You». 

«Declaration Of Dependence» er «bare» Erlend Øye og Eirik Glambæk Bøe i det akustiske, semitriste modus vi kjenner dem. 
Mer nedstrippet enn noen gang, men med større bruk av romklang, som gir en viss følelse av utvikling. 
Det virker dog ikke som om de har spart opp kanonlåter til anledningen, for etter platens første ti-tolv minutter flater kvaliteten ut. 
Et av høydepunktene bærer tittelen fra duoens forrige album. 

Uten tidsånden på sin side og uten en skikkelig stortrommeplate fremstår Kings Of Convenience nå som noe av et hobbyprosjekt. 
Det er ingen krise, men vi forventer i hvert fall mer av multikunstner Erlend Øye, og benytter gjerne anledningen til å minne om at hans beste album er den elektroniske soloplaten «Unrest» fra 2003. 

ANBEFALTE KJØP: 
«24-25», «Mrs. Cold», «Me In You», «Riot On An Empty Street» 
