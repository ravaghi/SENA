Film:Varmende vinterferie 

Skilsmissefrykt og sjalusi. 
Men mest vennskap og ski. 

Karsten (Søvold Simonsen) og familien hans skulle egentlig på vinterferie til Syden. 
Ikke minst kosedyret hans Løveungen, frossen og engstelig som han er, hadde sett frem til det. 

Men akk. 
Mamma må jobbe. 
Redningen blir å bli med Petra (Amundsen) til morfar og mormors hytte på fjellet. 
Karstens storesøster Siri får også lov til å være med. 

Ferien blir en blandet fornøyelse for Karsten. 
Mamma og pappa har kranglet mye i det siste, og han er redd for at de to skal skille seg. 
Vel oppe på fjellet venter en flott snøborg og en enda flottere snøhytte å overnatte i. 
Men også konkurranse i form av Petter. 
En lokal guttunge som er et fantom på ski. 
Og - hva verre er - vel så god som Karsten i Ludo. 

Det blir et sjalusidrama. 
En «liten» skilsmisse midt i frykten for den store. 
Alle blir triste. 
Skal Karsten og Petra bli venner igjen? 

Oppfølgeren til «Karsten og Petra blir bestevenner» (2013) følger i forgjengerens koselige spor, igjen basert på bøkene til Tor Åge Bringsværd og illustratør Anne G. Holt. 
Tonen er liketil, tempoet uhysterisk. 
De voksne spiller godt, teatralt og tydelig. 
Barna er bedårende nok til at man raskt glemmer det innledende inntrykket av at de «leser» rollene. 
Hilde Louise Asbjørnsen er et funn som stemmen til Frøken Kanin, favorittkosedyret til Petra. 

Den første filmen om de to barnehagebarna gjorde det skarpt på kino i fjor. 
Ingen grunn til å tro at denne skulle gå noe dårligere. 

MORTEN STÅLE NILSEN 
