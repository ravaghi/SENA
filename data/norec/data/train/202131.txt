Mercedes' billigste C-klasse
Vi har testet den nye innstegsmodellen av C-klasse, 180 CDI. 
Til tross for redusert effekt og lavere pris er dette fortsatt en fin bil. 

Premium-trekløveret Audi, BMW og Mercedes har nå alle forholdsvis rimelige innstegsmodeller i mellomklassen med rundt 120 hestekrefter. 
Mercedes kom sist på banen og C 180 CDI er rimelig fersk på det norske markedet. 

C 180 CDI koster fra 343.000 kroner og er med det den klart billigste C-klassen. 
Stasjonsvogna begynner på 375.000 kroner. 

120 hester 

Motoren er i stor grad den samme som i 200 CDI, men effekten er redusert til 120 hestekrefter og dreiemomentet ligger på 300 newtonmeter. 
Det sørger for at ytelsene blir helt greie. 
0-100 kilometer i timen går på 10,5 sekunder for en sedan med manuelt gir og 10,8 med automatgir. 

Sprek nok 

Den litt svakere motoren er det eneste som skiller denne bilen fra en 200 CDI, og i så måte kan det jo være interessant å se litt nærmere på hvordan den oppleves. 
120 hestekrefter er jo naturligvis ikke all verdens i en bil som dette, men mye takket være dreiemomentet på 300 newtonmeter oppleves den som tilstrekkelig sprek. 
Det hjelper også på at toppeffekten er tilgjengelig i et svært bredt intervall, mellom 3.000 og 4.600 omdreininger (fra 2.800 omdreininger med manuelt gir). 

Det er med andre ord ikke noe problem å finne nok krefter til forbikjøringer eller andre litt kraftige akselerasjoner. 

Kraftig dreiemoment 

300 newtonmeter er 30 mer enn forrige 200 CDI hadde, til tross for at effekten på 180 CDI ligger en del lavere. 
På normale turtall nyter man godt av det kraftige dreiemomentet, og motoren føles ikke veldig strupet oppover i registeret heller, selv om det naturligvis ikke er noen voldsom sprut opp mot 4.000 omdreininger i minuttet. 

Dreiemomentet er også tilgjengelig over et bredt register, mer konkret fra 1.400 til 2.800 omdreininger. 

Gammeldags automatkasse 

Vi har i grunn mer å utsette på girkassen enn selve motoren. 
Vår testbil var utstyrt med automatgir og dessverre dreier det seg i denne bilen fortsatt om Mercedes’ gamle femtrinnskasse. 
Denne begynner å kjennes litt gammel nå. 
I vår testbil føltes den litt treg og seig, samtidig som avstanden mellom girene virker litt vel stor. 
Femtegiret er høyt og da blir det gjerne slik. 

Dropp automat 

Automatkasse koster i tillegg snaut 34.000 kroner ekstra og øker i tillegg forbruk og utslipp noe. 
Med manuell girkasse er forbruket 0,50 liter per mil med et CO2-utslipp på 130 gram. 
Med automat stiger det til 0,55 liter og 144 gram CO2. 
I tillegg blir den også tregere. 

Det er altså god grunn til å spare litt penger og velge den seksstegede manuelle girkassen. 

Trivelig 

For øvrig er C-klasse fortsatt en trivelig bil, men den føles ikke veldig fersk lenger og er ikke klart best på noen viktigere enkeltpunkter i forhold til konkurrentene. 
Kjøreopplevelsen er ganske god, med forholdsvis bra fjæringskomfort og gode kjøreegenskaper. 
C-klasse er ikke veldig sportslig, men balansen i bilen er fin, noe bakhjulsdriften nok bidrar til. 
Det blir dermed ikke så mye understyring. 

Kvalitetsfølelsen i interiøret er også godkjent og dette er en fin bil å kjøre langt med, samtidig som den føles relativt kompakt og smidig når det trengs. 
Noe mer komfortabel enn eksempelvis en Citroën C5 er den riktignok ikke, og støyisoleringen er ikke mer enn godkjent, men C-klasse er likevel en gjennomført bil med jevnt over gode egenskaper. 

Konkurrentene 

Det er Audi A4 og BMW 3-serie som er denne bilens største konkurrenter. 
I tillegg kan man føye til Volvo S60 når den kommer som Drive-utgave med 115 hestekrefter og Alfa Romeo 159. 
Sistnevnte blir nok litt i dyreste laget og Volvos bidrag har vi kun kjørt med sprekere motorer, men det var nok til å skjønne at den trolig blir en aktuell konkurrent om noen måneder. 

Sammenligner vi med 3-serie er ikke C-klasse like sportslig. 
C 180 CDI er sterkere enn 316d, men også litt dyrere. 
3-serie drar litt på årene nå, men kjøregleden er fortsatt best i klassen. 
Men 16d-motoren er en ganske beskjeden motor i denne bilen og den er noe tregere enn C 180 CDI. 

Audi A4 er den største av disse tre og har en motor som er jevnsterk med vår testbil. 
Startprisen ligger omtrent 15.000 kroner lavere, men det betyr nok lite til slutt. 
Her blir det litt smak og behag hva man velger. 

Ikke-premium 

Ser du på ikke-premiumbiler som Volkswagen Passat, Ford Mondeo og Skoda Superb, er de faktisk ikke så veldig mye billigere med tilsvarende motorisering. 
Men de er større og vil slik sett gi mer familiebil for pengene. 

Alt i alt er likevel C 180 CDI er kjærkomment alternativ i C-klassen. 
Den senker innstegsprisen klart og er i tillegg en fullverdig Mercedes som fungerer bra på de fleste måter og områder. 
Best gjør den seg nok med manuelt gir, da blir den faktisk ganske billig. 

4'eren på terningen er nær ved å vippe opp, noe den nok ville gjort med manuelt gir. 
