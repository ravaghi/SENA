Kingston Wi-Drive
Ekstra lagring til iPhone, iPad og iPod touch - trådløs! 

En ting som mange savner på i-dingsene sine er muligheten for større lagringsplass. 
Det har ikke Apple lagt til rette for, og det er heller ingen muligheter for å bruke en minneplugg eller annen ekstern USB-lagringsenhet for å øke kapasiteten. 

Apple har heller ikke lagt til rette for å hente inn filer enn ved å koble til i-dingsen til Mac/PC og laste inn via iTunes, eller med Camera Connection kit for bilder og video. 

Men det finnes løsninger i form av apper som jobber mot nettbaserte tjenester, som DropBox og Evernote. 
Men hvis du ikke er på et gratis trådløst nett kan det bli dyrt å laste ned, og ytelsen på 3G eller Edge kan som kjent variere. 

Wi-Drive til unnsetning 

Kingston har kommet opp med en svært fiks løsning som de kaller Wi-Drive. 
Det er ganske enkelt en lagringsenhet med innebygd trådløst nett og USB-tilkobling. 

Den minner om baksiden på en iPhone 3GS og kommer i svart, blank plast. 
Den veier nesten ingen ting og størrelsen er 121.5mm x 61.8mm x 9.8mm 

Den kommer med 16GB eller 32 GB kapasitet og bruker flashminne. 

På den ene siden sitter det to lysdioder som viser trådløs aktivitet. 
På siden sitter av/på-knappen. 

På den ene kortenden sitter USB-tilkoblingen. 

På baksiden er det ingen ting av interesse ... 

Slik fungerer det: 

Du kobler til Wi-Drive til din PC eller Mac, den oppfører seg som en standard ekstern lagringsenhet og støttes av alle kurante operativsystemer. 
Det er to stasjoner, en som ser ut som en CD-ROM som inneholder programvaren. 
Den behøver man ikke bry seg om. 

Den andre stasjonen heter Wi-Drive og ser ut som vanlig lagringsenhet. 
Det er hit du kopierer filer av forskjellig slag. 

Når du kobler fra Wi-Drive går den over i et annet modus og opptrer som et trådløst nett du får tilgang til via iPhone/iPad/iPod Touch. 
Du velger da Wi-Drive som trådløs nettforbindelse. 

For å få tilgang filene du har lagt over fra datamaskinen din må du først laste ned en app fra AppStore. 
Den er gratis, eller rettere sagt inkludert i prisen på Wi-Drive. 

Når du starter denne appen får du en oversikt over filene, og kan sortere på filtyper ved å trykke på et av symbolene for foto, film eller musikk. 

Trykker du på hus-knappen får du oversikt over alle filene, uansett om de kan leses eller ikke. 

Formatene som støttes er de samme som støttes ellers i iOS: 

Lyd: AAC, MP3, WAV Video: m4v, mp4, mov, Motion JPEG (M-JPEG) Foto: jpg, bmp, tiff Dokumenter: pdf, doc, docx, ppt, pptx, txt, rtf, xls 

I bruk 

Vi koblet Wi-Drive til PC-en med USB-kabelen og kopierte over et utvalg filer av forskjellige typer. 
Skrivehastigheten er som på minneplugger, for å laste over en gigabyte tar det omtrent ett og et halvt minutt. 
Det tilsvarer en spillefilm i toppkvalitet. 

Lesehastigheten ligger på nesten 23 megabyte/sekund, som er mer enn nok til å forsyne tre samtidige brukere med ypperlig videokvalitet på iPhone/iPad - hastigheten på den trådløse nettforbindelsen med 802. 
11n-støtte er den egentlige flaskehalsen, og den gjelder på alt trådløst utstyr. 

Skal du se gjennom mange bilder er den ikke like rask som når filene ligger på iPhone/iPad, men det er ikke så stor forskjell. 
Spiller du av bildene automatisk som lysbildeshow er det helt uproblematisk, det er bare utålmodig sveiping som blir noe tregere. 

Men for felles tilgang når familien er på hytta, som ekstralagring på reiser, sikkerhetskopi for presentasjoner på veien er løsningen glimrende. 

Nettverksbro 

Når du knytter iPhone opp til Wi-Drive kan du ikke være på et annet trådløst nett samtidig, siden iPhone bare kan koble seg opp til ett WiFi-nett av gangen. 
Men Wi-Drive kan også fungere som trådløs bro, og knytte seg opp til et annet trådløst, samtidig som du har tilgang til filene i den. 

I nettverksoppsettet i appen finner du listen over tilgjengelige nettverk og velger forbindelse på vanlig måte. 

Du kan selvfølgelig også bruke 3G til internett samtidig som du bruker WiFi til Wi-Drive. 

Konklusjon 

Kingston Wi-Drive er en smart og praktisk løsning for lagring av filer. 
Den er svært enkel i bruk både for overføring og i bruk. 

Hadde den hatt en vanlig USB-kontakt i tillegg, slik at du kunne koble til andre minneløsninger i tillegg hadde den vært helt perfekt! 

Kingston USB Wi-Drive 32GB 
