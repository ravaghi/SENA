Talentfullt!
Noe så sjeldent som en novellefilm på kino. 
Til gjengjeld varsler den om et stort, nytt fortellertalent. 

HANDLER OM: 
Mor er død. 
To voksne, urbane søstre takler situasjonen meget forskjellig. 
Den ene mer enn aner at hun må gripe fatt i grunnleggende opplevelser og erfaringer i livet for å komme videre - og bestiller en tur til det ensomme stedet i Nord-Norge der de tilbrakte alle oppvekstsomrene. 
Det blir en annerledes, sterk og tildels uventet søken i fortiden! 
DOM: 
Det er lite, ytre handling i «Sommerhuset». 
Til gjengjeld er filmen en uhyre sammensatt, rik og reflektert meditasjon over menneskelige følelser, reaksjonsmønstre og sosial interaksjon - over et bredt, bredt spekter! 
«Følelsesfilmer» som dette kan lett bli både pateiske og og poserende. 
Men det åpenbare fortellertalent, debuterende regissør Ole Giæver, mestrer mye i sin krevende form. 
Han har fått med seg en rekke nye (i filmsammenheng) skuespillere, som bærer hans tanker og idèer meget godt. 
Uten å bli overtydelig. 
Giæver treffer ikke 100 prosent med alt. 
Blant annet faller han for fristelsen til å over-utnytte det håndholdte, «subjektive» kamera. 
Fortellingens siste del kunne med stor fordel stått stillere - bokstavlig talt. 
Men ellers, og kanskje viktigst: 
Vi gleder oss til å høre mer fra Ole Giæver! 
