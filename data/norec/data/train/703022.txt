Boksere med spisse neser
Se på nesene til Christian Bale og Mark Wahlberg. 
De er spisse som sydameskaft, for de har aldri vært i en boksering. 
Dette er en film der folk later som aldeles forferdelig mye, og dermed kreperer all troverdighet. 

«The fighter» kunne vært en streit film om bokseren Micky Ward som la opp i 2003, men i stedet har David O. Russell laget overflink, overivrig arbeiderklasse-folklore. 
Dette er det amerikanske folkemuseets boksershorts-avdeling, der er avdelingen for kråkete blondinemødres grusomme buksedresser, for de voksne døtrenes nekrofile frisyrer – for her ligger det åpenbart døde ting og kjæler for tomme hoder, og folka er så uverdig skildra at det antakelig finnes en lov mot det. 

Folkemuseet har også en avdeling for oscarkåte overdrivelser, og der hører Christian Bale hjemme. 
Han kverner i stykker i stedet for å framstille og blir en skuespiller som føler seg så mye større enn rollen sin at han egentlig ikke finnes noe sted i den. 

Mark Wahlberg er ålreit. 
Det stemmer ikke helt, for Russell skildrer familien hans som en vulgær psykopatgjeng som ikke ville ha klart å holde liv i ei firfisle. 
Dermed blir det også tåpelig når de smertefullt ekle rauhåla plutselig blir noen vi skal holde med i den amerikanske museums-slutten. 
No way. 
Aldri i livet. 

Disse folka kjøper jeg ikke om de sitter hele natta på en frihetsplass i Kairo og skriver hjem om det. 

Filmen har 11 års aldersgrense. 
Det er feil. 
