TEST:Rimelig og velutstyrt Micra 

Nissan Micra imponerer mest når man kikker på pris- og utstyrslisten. 
Resten av bilen er litt i enkleste laget. 

Nissan Micra er blant småbilene som har vært med lengst. 
Vi har kjørt den nyeste generasjonen som ennå er forholdsvis fersk på det norske markedet. 
Forgjengeren er med sine runde former et kjent syn for mange, men denne nye versjonen har lite til felles med den rent visuelt. 
Dette fremstår som en helt ny bil. 

Enkelt valg 

Prislisten til nye Micra er veldig enkel. 
Det er nemlig bare ett motoralternativ, samt tre utstyrsnivåer. 
Vi kjørte topputgaven Tecna som koster 193.000 kroner. 
Billigste utgave koster 161.000 kroner. 
Det er for øvrig også mulig å kjøpe en trinnløs automatkasse. 

Mye utstyr 

Inkludert i prisen på topputgaven er ting som navigasjon, automatisk klimaanlegg, regnsensor, fartsholder, nøkkelløs adgang, ryggesensor og parkeringsplassmåler som sjekker om luken er lang nok til å lukeparkere i. 

Innvendig høynes naturlig nok kvalitetsinntrykket av alt utstyret, men generelt er førermiljøet likevel ganske enkelt hva gjelder design og materialkvalitet. 
Ting er for så vidt funksjonelt nok, men kommer ikke opp til nivået i de beste småbilene når det gjelder kvalitetsfølelse. 

God beinplass bak 

Det beste med interiøret i Micra er bakseteplassen, spesielt hva gjelder beinplassen. 
Til tross for at Micra bare er 378 centimeter lang, er den blant de bedre småbilene her. 
Dette skyldes til en viss grad at forsetene er montert ganske høyt, slik at baksetepassasjerene får føttene godt under forsetene. 
Det gjør også at man sitter ganske oppreist foran. 

Bagasjerommet er mer middels, og her er flere av konkurrentene bedre. 

Ikke morsom 

Den litt oppreiste sittestillingen er forøvrig med på å underbygge kjøreopplevelsen i bilen. 
Dette skal være enkelt og ukomplisert, ikke sportslig og morsomt. 
Bilen er forholdsvis lettkjørt og opptrer trygt i harde svinger. 
Men særlig inspirerende er det ikke. 
Balansen er tydelig understyrt, slik at bilen lener seg over forhjulene og begynner å ploge tydelig dersom hastigheten blir for høy. 
I tillegg krenger bilen merkbart, og det er ikke all verdens med følelse i rattet. 

Akseptabel komfort 

Komforten i Micra er helt grei, først og fremst takket være en ganske myk fjæring som sørger for at bilen ikke føles stump over ujevnheter. 
Litt mindre oppleves den likevel enn biler som Volkswagen Polo, Skoda Fabia og Peugeot 207. 
Det er den jo også, men den litt mer klassiske småbilfølelsen Micra gir, skyldes også at de beste konkurrentene har tatt skritt videre mot kompaktklassen i egenskaper som Micra ikke helt henger med på. 

Tresylindret motor 

Motoren er på 1,2 liter fordelt på tre sylindre og gir 80 hestekrefter og 110 newtonmeter. 
Bilen veier ikke mer enn 910 kilo og 0-100 går derfor på 13,7 sekunder. 
Det er ikke fort, men det er innenfor det som må anses som noenlunde normalt for en småbil som dette. 
I praksis er motoren grei til småkjøring, men føles litt tynn i høyere hastigheter og tyngre terreng, spesielt med litt last om bord. 
Men det er ikke verre enn at forbikjøringer kan gjennomføres trygt om det bare planlegges litt. 

Den manuelle girkassen har fem trinn og fungerer helt greit, verken mer eller mindre. 
Vi syns manuelt gir er et bedre valg enn en trinnløs girkasse i denne bilen, selv om man får litt turtall på motorveien. 
I 100 kilometer i timen (på speedometeret) ligger man på snaut 2.800 omdreininger. 

Lavt forbruk 

Forbruket imponerer, både på papiret og i praksis. 
0,50 liter per mil og 115 gram CO2 er bra også i småbilklassen for en bensinmotor. 
I praksis opplevde vi det som enkelt å kjøre bilen på rundt 0,45 liter per mil i følge kjørecomputeren på landeveien. 
Enda lavere tall bør også være innen rekkevidde. 

Rimelig 

Sammenligner vi med andre småbiler, er Micra helt klart blant de rimeligste i klassen. 
Spesielt om man tar med alt utstyret på topputgaven, må dette betraktes som en rimelig bil. 
Lavt drivstofforbruk og antagelig gode forutsetninger for gunstig forsikring bidrar til et rimelig bilhold. 
Men vi lar oss likevel ikke helt overbevise. 

Matcher ikke helt konkurrentene 

For mens de fleste småbiler de siste årene har tatt viktige skritt fremover når det gjelder kjøreegenskaper, komfort og kvalitetsfølelse, føles Micra mer som en tradisjonell og enkel småbil. 
Den virker nesten som den ligger en klasse under biler som Volkswagen Polo, Ford Fiesta, Toyota Yaris og Skoda Fabia, noe den jo i realiteten også nesten gjør (Yaris er riktignok mer lik på størrelse). 
Micra fungerer helt greit, men overbeviser på for få områder til at den matcher standarden i klassen i dag fullt ut. 
Det hele blir litt for enkelt og spartansk. 

Det er ikke noen krise om du har lyst å kjøpe Micra. 
Det er en billig og hendig bil som gir deg mye utstyr for pengene, men fra en ny bil i dag forventer vi litt mer. 
Det gir nemlig flere av konkurrentene. 

Les forresten test av Nissan Leaf med terningkast seks her. 
Og her finner du prisen. 
