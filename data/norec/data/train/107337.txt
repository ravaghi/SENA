Kaldstart
Tre kvarter var dessverre aldri nok til å tenne publikum på Øyafestivalens første dag, selv om Ricochets denne helgen gir ut en av årets sterkeste norske rock-plater. 

Egentlig er Ricochets altfor store til å spille så tidlig på dagen at de må åpne hele Øya, noe konserten bar preg av. 

Både vokalist Trond Andreassen og resten av bandet virket nølende, nesten uinteresserte i all sin selvbevissthet, og maktet aldri å overbevise publikum, som samtidig også måtte tåle et par regnskurer innledningsvis. 

«Little Bit Of More», «Cold Outside» og «Isolation» startet ballet, akkurat slik de gjør på årets plate fra Fredrikstads fineste rockere. 

Det er tre av flere låter som vi mer enn aner vil fungere aldeles utmerket når Ricochets kommer seg inn på mindre klubbscener utover høsten. 
