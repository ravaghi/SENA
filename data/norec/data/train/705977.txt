Guren Salong:Teatralsk utfordrende 

De tåler en innstramming, men deres første ep viser at noe bra er på vei. 

Guren Salong: 
"Animale" 

Stavangerbandet Guren Salong så dagens lys for fem år siden. 
Med opp til 15 medlemmer er de et musikkollektiv, men på den tre spor lange debut-ep-en er de redusert til åtte. 

I spissen finner vi vokalist Helga Guren, som skriver sangene sammen med tangentspiller Anders Brunvær Hauge. 
Guren er profilert skuespiller på Rogaland Teater, og hun slipper ikke tak i det teatralske. 
Med en stemme som spenner over tre oktaver og en låtskrivende pianist, kunne dette også fort blitt en lokal Kate Bush. 
Det er det til tider blitt, men musikken går i flere retninger. 
Et sted mellom prog, jazz og pop, sier de selv. 

De åpner med "Bream" på snaut fem minutter. 
Teksten er kort, og mot slutten handler det mest om vokalbruk. 
Fascinerende, men samtidig ødeleggende hvis ønsket var å lage en poplåt. 
Det er det antakelig ikke, men midtpartiet med east, west, silver beam, find me as bream er et funn for enhver popsnekker med sans for himmelstorming. 
Det ligger et potensial her som ikke utnyttes, men jazz og prog skal også ha sin plass. 

"Camel song" er en mer jordnær låt på drøye to minutter. 
Kate Bush-koblingen er sterk, og sangen om babykamelen er av den typen du kan få på hjernen. 
Ikke nødvendigvis en god ting, men den har en morsom au-au-au-avslutning. 

"Whale" er siste sang, på lengde med "Bream". 
Den åpner nært og fint, men idet den skal ta steget videre, får vi en dose norsk folkemusikk. 
Kreativt, men oppstykkende. 
Nok en gang ligger det en flott poplåt og vaker under overflaten, men du ser bare skyggen og noen utblåsninger – for å bruke en hval-referanse. 

Ved første møte kan musikken virke overveldende, men den vokser ved nærmere bekjentskap. 
Det er flotte detaljer og partier her, men jeg er ikke sikker på at den kollektive produksjonen gjort av medlemmene Guren, Hauge, Arthur Berning og Simen Ytre-Arne er beste løsning. 

Beste spor: 
"Bream". 
