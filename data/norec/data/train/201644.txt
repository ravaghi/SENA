HTC Flyer
Alt ligger til rette for at HTCs første nettbrett skal gjøre et veldig godt inntrykk. 
Likevel føler vi oss litt snytt. 

Ingen bør være overrasket over at HTC endelig kommer med sitt første nettbrett. 
De måker ut mobiltelefoner i et tempo som sannsynligvis bare overgås av Nokia, uten at det - stort sett - går på bekostning av kvaliteten. 
Den taiwanske mobilprodusenten holder et imponerende høyt nivå på telefonene sine. 

Derfor stiger automatisk forventningsnivået når de endelig debuterer på nettbrettmarkedet. 
Vi er litt overrasket over at de går for en variant med sjutommers skjerm, men vi er overhodet ikke overrasket over at de velger Android som operativsystem. 
HTC er glad i Googles åpne mobilplattform, med strek under mobil, og selv om Flyer foreløpig kjører en Android-utgave som ikke er spesialtilpasset nettbrett, sies det fra offisielt hold oppgraderingen til nettbrett-Android - entusiastene kjenner det som "Honeycomb" - skal være rett rundt hjørnet. 

To modeller - én er "mobil" 

Utseendet minner i stor grad om en forvokst mobil, og det er ikke bare fordi sjutommer-formatet gjerne gjør det. 
Det er først og fremst fordi HTC har beholdt de små "flippene" i toppen og bunnen av enheten, som er helt like de du finner på flaggskippmobilene HTC Desire og HTC Desire S. 

Og, jada - du kan surfe med den uten Wlan-forbindelse, for eksempel på bussen eller toget. 
Det vil si, du kan 3G-surfe med den ene modellen. 
Flyer kommer i en versjon med bare Wlan, mens toppmodellen har både Wlan og 3G. 
Førstnevnte har dessuten beskjedne 16 gigabyte lagringsplass, mens sistnevnte har 32 gigabyte. 
Dette er egentlig ikke noe kjempepoeng, ettersom begge utgavene har plass til ekstra minnekort, der du kan sette inn micro-SD-kort på inntil 32 gigabyte. 
Det skal holde for de fleste. 

Hva skal du med pennen? 

Men penn? 
Ble vi ikke ferdig med pekepenner og berøringsfølsomme skjermer for et par-tre år siden? 
Jo, vi ble det, men pennen som følger med Flyer er ikke en passiv plastdings. 
Den er aktiv, som blant annet betyr at den har et lite utskiftbart AAAA-batteri på innsiden, og som angivelig skal holde noen måneder før strømmen er brukt opp. 
Kombinert med penn-ikonet nederst til høyre på nettbrettet kan du uansett tidspunkt, og uansett hva nettbrettet gjør, "fryse" skjermbildet. 
Oppå dette skjermbildet kan du så notere, tegne og i det hele tatt slippe løs din indre kreativitet. 
Kjekt? 
Ja, ganske, men hva skal en egentlig bruke det til? 

For all del, for webdesignere og spesialister som jobber med IT kan dette helt sikkert være et svært kjærkomment verktøy. 
De kan raskt og enkelt ta bilde av skjermen, notere ned feil, forandringer og så videre, og deretter dele notatet eller notatene med hvem de måtte ønske. 
HTC har på elegant vis integrert notatfunksjonen med synkroniseringstjenesten Evernote, og skjermbilder med notater lastes automatisk opp når brukeren har notert eller tegnet fra seg. 

En pen palett dukker opp hver gang pennen er i bruk, hvor du kan velge ulike pensler, farger, penseltykkelser og så videre. 
Likevel stusser vi over at pennen per i dag virker begrenset, for da vi lastet ned et tegneprogram i håp om å kunne tegne med HTC-pennen ble vi skuffa. 
Med en gang den treffer skjermen knipses bare et nytt skjermbilde, som du så kan tegne på. 
Utover HTCs egen notat-app finnes det med andre ord - akkurat nå - ingen integrasjon med andre Android-apper. 
Det bidrar kraftig til å senke potensialet til HTC-pennen. 

Fin-fin skjerm 

Dessuten liker vi ikke å drasse på pennen når vi har med oss nettbrettet, ikke minst med tanke på at den koster rundt 500(!) kroner å erstatte hvis du mister den. 
HTC har riktignok inkludert et lekkert, hvitt og tykt skinnetui, som i tillegg til å beskytte Flyer har plass til pennen i en liten hemp på forsida, men det føles fortsatt som den kvitteringen du får når du kjøper noe dyrt, og som du legger i baklomma fordi det husker du jo, og så er den plutselig borte. 

Den kjennes heller ikke presis nok, og selv om du klarer å skrive noen ord helt fint, og selv om det er en smal sak å sette strek under eller tegne ring rundt ting du ønsker å utheve, kunne vi likevel å ha ønsket oss enda noen hakk med ekstra presisjon. 
Litt enklere og nyttigere blir det i HTCs bokleser, HTC Reader, som følger med Flyer. 
Det er fint å kunne notere i bøker underveis, men da må altså alltid ha med deg pennen. 

Konklusjonen på Flyer-pennen er med andre ord et stort tja. 

Bortsett fra det er naturligvis sjutommers-nettbrett en utmerket størrelse for kortere pendling. 
Den tar liten plass, veier bare 420 gram (selv om den er tyngre enn den ser ut), og kan enkelt holdes i én hånd de dagene du er henvist til ståplass på bussen eller toget. 
Oppløsningen på skjermen ligger tett opptil det du finner på for eksempel iPad (1024 x 600), og gir utmerket bilde- og videokvalitet. 
Liker du derimot å få maksimalt ut av videoer, bøker og surfing er det liten tvil i våre øyne om at nettbrett med ti tommer stor skjerm er å foretrekke framfor sjutommere. 

Rask - men ikke rask nok? 

Et fint grep 
HTC har gjort med skjermen er å plassere de tre Android-knappene (innstillinger, hjem, tilbake) på både lang- og kortsida, noe som viser seg nyttig når en orienterer skjermen fra landskaps- til portrettvisning (og omvendt). 
På den annen side, når Honeycomb snart(?) blir tilgjengelig for Flyer alle disse knappene gjøres overflødige, ettersom Honeycomb benytter en helt annen måte å navigere på. 

Flyer er rask, mye takket være en 1.5GHz-prosessor. 
Surfing via HTCs utmerkede nettleser går raskt, og ganske raskt selv når Flash er aktivert, men videoavspillingen er en skuffelse. 
Her gjør faktisk "pensjonisten" Samsung Galaxy Tab en langt bedre jobb, og der HTC Flyer sliter med overraskende mange HD-videoer med oppløsning på 720p, takler Galaxy Tab HD-videoer i 1080p av svært høy kvalitet uten å hikke. 

Apropos video, så finner du et pirrende ikon kalt "Watch". 
Det er navnet på HTCs on-demand-tjeneste for video, som etter planen skal nå Europa og Norge i løpet av juni. 
Vi har med andre ord ikke hatt anledning til å teste tjenesten, og alt du kan bruke Watch til nå er å se traileren til en seks-sju mer eller mindre ferske filmer. 

Resten kjenner vi 

Sense er navnet på skallet som HTC legger over Android-systemet. 
Der får du blant annet en del ekstrafunksjoner som foreløpig ikke finnes i Googles operativsystem. 
Det kan være ting som én innboks for alle epostkontoene dine, egne såkalte widgets (værvarsel, Twitter, Facebook-statuser, musikkavspillere og så videre), grafiske elementer, sporingstjeneste på nettet (som dessverre ikke virker, slik vi blant annet har sett i denne testen av HTC Desire S), eller smarte ekstrafunksjoner som at ringelyden på mobilen skrus av hvis du vender den fra ene til andre siden. 

Sense fungerer like fint her som på mobiltelefoner, og beviser nok en gang at HTC gjør mye riktig når de klekker ut nye grensesnitt. 
Vi liker blant annet godt todelingen av kalenderen, som ser utmerket ut, og vi liker også at du nå har tilgang til hele åtte hjem-skjermer, som alle kan fylles med småprogrammer, apper og snarveier. 

En lekker detalj finner vi i opplåsingen av enheten etter skjermdvale. 
En stor ring nederst på skjermen kan enten dras bort og opp for å låse opp Flyer, eller du kan dra for eksempel nettleseren på ringen for å både låse opp brettet og starte opp nettleseren i samme bevegelse. 
Pent! 

Middelmådig batteri 

Til tross for at denne versjonen av Android ikke er tilpasset nettbrett har HTC gjort en fin jobb med å skjule eventuelle skavanker. 
De er derimot enklere å komme over når en laster ned apper fra Android Market, nettbutikken for småprogrammer. 
Det er ikke uten videre lett å finne ut hvilke apper som kan skaleres opp til HTC Flyers skjermoppløsning, og dermed risikerer du å bli skuffet. 
Men, som sagt, Honeycomb skal være på vei, og da skal dette forhåpentligvis bli enklere. 

Kameraet skulle vi gjerne brukt noen avsnitt på, men som på de fleste nettbrett er kvaliteten middelmådig. 
Vi holder dessuten fast på det vi har sagt tidligere: å ta bilder med nettbrett føles nesten som å drikke kaffe fra et trau. 
Det er noe med proporsjonene som gjør opplevelsen alt annet en komfortabel, i tillegg til at du ser noe spesiell ut mens du leter etter motiver i bybildet - eller på fest. 
Bruker du derimot brettet til Skype eller andre former for videotelefoni er kamera kjekt å ha, og da behøver heller ikke kvaliteten være strålende. 

Batteriet er også en både og-opplevelse. 
HTC oppgir mellom åtte og 12 timer ved variert bruk, men kun fire timer ved avspilling av HD-video. 
Det stemmer relativt godt overens med vår erfaring, selv om du bør holde orden på bakgrunnsprosessene dine. 
Skrur du på automatikken på alt fra twitterfeeder tilf facebookrapporter til epostoppdateringer vil du se at batterinåla raser raskere nedover, men batteritida for video er uansett hvordan en ser på det en skuffelse. 

iPad 2 klarer for eksempel hele ti timer med video, og den har i tillegg betydelig større skjerm. 

Konklusjon 

For å rydde eventuelle misforståelser av veien: 
HTC Flyer er ikke noe dårlig nettbrett. 
Det gjør det meste vi ber om uten å protestere, selv om vi altså ikke fikk det resultatet vi hadde håpet på når vi for eksempel spilte av HD-videoer. 
De som synes titommerne til for eksempel Apple, Acer og snart LG og Samsung blir for store bør absolutt ta en kikk på Flyer, selv om de kanskje også bør se litt på nesten to tusen kroner rimeligere Galaxy Tab, forutsatt at de ikke er veldig opptatt av å installere Honeycomb-versjonen av Android. 

Det mest skuffende er derimot at det skiller seg såpass lite fra for eksempel fjorårets Samsung Galaxy Tab. 
Nå får riktignok Flyer nettbrettversjonen av Android om ikke så altfor lenge, og kanskje kan det trekke brettet opp til det nivået vi forventet det skulle ligge på allerede ved ankomst til våre lokaler. 

Pennen framstår dessuten som noe av en kuriositet, og vi er langtfra imponert av prisen. 
Når Samsung og LG kommer med sine tokjernebrett i løpet av kort tid hardner konkurransen virkelig til for de som ønsker å spise opp markedsandelene Apple har skaffet seg med iPad og iPad2, og det finnes allerede nettbrett fra Acer og Eee som koster under 4.000 kroner - men der begge kommer med Honeycomb ut av esken. 
(NB! 
Vi kommer tilbake med test av begge disse denne uka.) 

I det lyset er dessverre Flyer litt for dyr og litt for beskjeden til at den når helt opp. 

HTC Flyer 16GB 
