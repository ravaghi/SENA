The Walking Dead S05 E09
Zombiedramaet er mørkere enn noensinne. 

Som så mange andre serier har også The Walking Dead jule- og nyttårspause. 
Nå begynner sesongens andre halvdel – vi har sett første episode og kan konstatere at The Walking Dead begynner å bli skikkelig mørke greier. 

Ikke at den postapokalyptiske zombieserien har vært lettbeint før, men for første gang på fem sesonger virker det som at alt håp er ute for Rick Grimes og vennene hans. 

Premieren på andre halvdel av sesong fem er bekmørk, og jeg satt igjen med en knugende følelse i magen og lurte på hvor i all verden dette skal ende. 

Tungt og jævlig 

Før sesongpausen mistet Rick Grimes (Andrew Lincoln) og gjengen hans et medlem av familien, og drømmen om at det fantes en kur mot zombieviruset falt i grus. 

Dermed er stemningen i utgangspunktet veldig dyster, og det skjer noe i denne episoden som får meg til å lure på hvordan resten av sesongen skal bli. 

Rick og resten av gruppen virker fullstendig desillusjonert – antageligvis finnes det ikke et eneste trygt sted igjen i den forferdelige verdenen de befinner seg i, og er det da noen vits i å lete lenger? 

Grusomme ting har skjedd med den lille gruppen overlevende før, men noen av dem har alltid hatt et håp om at det finnes noe bedre der ute. 
Et håp som er fullstendig borte nå. 
Det er tungt, det er jævlig, men det er også en god innledning som setter stemningen for resten av sesongen. 

Se de to første minuttene av episoden her: 

Mørkt og grusomt, slik det bør være 

Episoden fokuserer på den ene halvdelen av gruppen med overlevende, Rick, Glenn, Noah, Michonne og Tyreese. 
Skuespillet er som vanlig godt, spesielt når livets grusomme realiteter treffer dem. 

Og de treffer – hardt. 
Samtidig får vi tilbakeblikk som minner oss om noen av rollefigurene vi har mistet i løpet av de siste sesongene, som for å banke inn hvor dystert det hele er. 

Når episoden er over føler jeg meg litt tom innvendig, jeg er utladet, men samtidig veldig spent på fortsettelsen. 
Mørkt, forferdelig, grusomt – akkurat slik en zombieapokalypse skal være. 

The Walking Dead ser du på FOX, mandager klokken 21.55. 
