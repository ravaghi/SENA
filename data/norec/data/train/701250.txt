Sex og dobbeltliv i Shanghai
«Lust, Caution» er utsøkt i alle detaljer, fra 40-talls biler til kinesiske silkekjoler. 
Regissør Ang 
Lee har laget et dvelende drama der den estetisk perfekte overflaten skygger noe for dybdeboringen. 

Omsider får også Stavangers filminteresserte se filmen som har vakt reaksjoner i andre land (Kina og USA) på grunn av uvanlig eksplisitte sexscener. 

Men erotikken er godt integrert i dramaet, ja, du må vente lenge før noen kaster klærne. 
Det den taiwanske regissøren er ute etter, er å utforske den irrasjonelle spenningen mellom en vakker kvinne og en dyster forræder. 

Ang Lee synliggjør kraften i seksualiteten. 
Du kan tro at intens og intim fysisk nærhet ikke setter spor i sinnet. 
«Lust, Caution» viser det motsatte. 

Litt kan røpes av handlingen. 
Den finner sted fra 1938-42 i Shanghai, like før og under japanernes okkupasjon av deler av Kina. 
En studentgruppe arbeider for den kinesiske motstandsbevegelsen. 
Målet er å få drept en høytstående kineser som samarbeider med japanerne. 

Ang 
Lee er en mester i å skape tidsriktige skildringer. 
Han får oss til å tro at den sjenerte studenten Wong Chia Chi klarer å forvandle seg til den velkledde, yndige fru Mak og infiltrere huset til forræderen, herr Lee. 

Skuespillerne Tony Leung og Tang Wei overbeviser i hovedrollene. 
Han framstår som den dystre politikeren med et steinansikt som aldri røper følelser. 
Hun er den sarte, skjønne. 
Men hvem av de to vinner over den andre? 

Jeg liker «Lust, Caution» fordi den nærmer seg noen uutgrunnelige spørsmål: 
Hvor langt kan et menneske gå i dobbeltspill før det mister kontrollen? 
Er det mulig å elske en fiende? 
Eller kan kjærligheten mykne kynikeren? 

Enda lenger inn i de gåtene skulle jeg gjerne kommet. 
Men Ang Lees forsøk er iallfall et vakkert og brutalt sted å starte. 
