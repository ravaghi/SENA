D-Link DIR-645
En ruter som peiler ut hvor signalet skal sendes! 

Tidligere var rutere flate bokser med én eller flere antenner som sprikte mer eller mindre tilfeldig i alle retninger, siden de bare var skrudd på bak på boksen av brukeren selv. 

Men synlige antenner er ikke lenger vanlig på de nyeste ruterne. 
Både Linksys/Cisco, Netgear, Belkin, Asus og andre har bygget inn antennene i flate kabinetter, og det er ikke lenger noen mulighet for at brukeren roter til antenneplasseringene og retningene på disse. 

De nyeste modellene har også flere antenner inne i kabinettene. 
Den trådløse teknikken utnytter plasseringen av disse i forhold til hverandre og til antennene i mottakeren for å bedre tolke signalene og oppnå bedre signalkvalitet. 
Her brukes både direktesignalet og refleksjoner i prosessen. 

DIR-645 

D-Link DIR-645 skiller seg umiddelbart ut ved å være nesten rund, den har et dråpeformet tverrsnitt. 
Den kunne nesten bli tatt for en vannkoker eller annet kjøkkenutstyr ved første øyekast. 

Utførelsen er i blank plast, av den populære typen som gir fin bakgrunn til fingermerker. 

På fronten har vi to lys som viser nettstatus og aktivitet, WPS-knapp og av/på knapp. 
På den smale baksiden finner vi internettport, 4 gigabit-porter og en USB-port. 

Ruteren må stå oppreist, og kablene stikker rett ut på baksiden og ledningsbunten krever sin plass hvis du kobler til alle portene. 

DIR-645 støtter 802.11g/n på 2,4 GHz og er utstyrt med 6 interne antenner. 
Disse er satt opp i det D-Link kaller SmartBeam, som skal fordele signalstyrken i de retningene det befinner seg utstyr som kommuniserer med ruteren. 

Installasjon 

Installasjonen var enkel, den følger D-Links tradisjonelle standard hvor du starter en installasjonsveiviser fra CD. Underveis får du beskjed om å legge inn relevant informasjon og etter litt venting mellom de forskjellige trinnene i prosessen havnet vi på nett. 
Du må selv velge hva slags oppkobling du har fått fra nettleverandøren, brukernavnet og passordet. 
For å få tilgang til de mer avanserte egenskapene til ruteren setter du opp brukernavn og passord. 

Man kan som vanlig også gå rett inn i oppsettet fra nettleseren og taste inn IP-adressen til ruteren i adressefeltet. 

Egenskaper 

Ruteren har bred støtte for det meste, som QoS med automatisk eller manuelt oppsett, filter, brannmur, iTunes-støtte, DLNA, trådløst gjestenett, IPV6, gratis DDNS for tilgang til hjemmenettet fra web, tidsinnstilling, variabel senderstyrke og mye annet. 

Vi kjørte ruteren med opptil 10 klienter med varierende trafikktyper og datamengde, og hadde aldri noen problemer. 

Ytelse 

Vi testet i våre to standardposisjoner og fikk glimrende ytelse både med 2 og 3 antenner på klientene. 

Med den bærbare med 3 antenner fikk vi praktisk talt identiske resultater som med toppmodellen Belkin N750. 

Med den bærbare med 2 antenner fikk vi faktisk bedre resultat enn med Belkin-ruteren, spesielt ned i kjelleren. 

Vi forsøkte også å teste SmartBeam ved å sette i gang heftig samtidig opp og nedlastning i forskjellige plasseringer rundt i huset i forhold til maskinen vi målte på, for å "forstyrre" denne fra forskjellige retninger. 

Men vi fikk ikke noen fornuftige måleresultater av dette, ytelsen ble lavere med ekstra trafikk, men det var ikke noe entydig mønster, det varierte like mye uansett over tid. 

Konklusjon 

D-Link DIR-645 er en svært kompetent ruter, med et stort repertoar av tjenester og en ytelse og rekkevidde i toppklasse. 

Den dekker de fleste behov, har et interessant design og har et oversiktlig og greit oppsett. 

Men det litt ufleksible fysiske formatet og at den ikke støtter 5 GHz gjør at den ikke får toppkarakter. 
