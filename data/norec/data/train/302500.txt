Disse stakkars prinsessene
«En kongelig affære» er en fartsfylt historietime og en blodfull kjærlighetshistorie. 

FILM: 
Disse stakkars prinsessene. 
I flere hundre år var det å være født som en konges datter, nærmes ensbetydende med å bli sendt som gifteferdig pakkepost til et annet land så fort du nådde puberteten, der det bare var å klare seg som best du kunne i en fremmed kultur og på et fremmed språk, omgitt av folk som ikke nødvendigvis var så opptatt av ditt ve og vel. 

Dramatisk og sørgelig «En kongelig affære» skildrer en av de mest dramatiske og sørgelige av disse prinsesseskjebnene, og et av de mest interessante intermezzoer i dansk historie - og dét uten å bli pompøs eller sentimental. 
«En kongelig affære» er en fartsfylt historietime og en blodfull kjærlighetshistorie. 

Hovedpersonen er Caroline Mathilde (Alicia Wikander), tenåringsbruden som blir sendt fra det britiske hoffet for å bli dansk dronning i 1766. 
Christian VII (Mikkel Boe Følsgaard), den kongelige gemalen hun har næret uskyldige romantiske drømmer om, viser seg å være hoppende gal. 
Etter den påkrevde produksjonen av arving lever de to adskilte liv. 
Så blir den tyske legen Struensee (Mads Mikkelsen) kongens livlege. 
I løpet av kort tid blir den sjarmerende opplysningsmannen kongens fortrolige og nærmeste rådgiver, dronningens elsker, far til hennes andre barn, og rikets mektigste mann. 
Slike har det også med å få fiender. 

Febril stemning 
«En kongelig affære» får etter hvert en febril stemning, et oppglødd og urolig sinnsleie som er godt formidlet. 
Dronningen er ung og forelsket. 
Legen er vant til å lykkes og beruset av muligheten til å sette sine liberale ideer om velferd, trykkefrihet og avskaffelse av livegenskapet ut i livet. 
De er begge begavede mennesker med større pasjon for sex og bøker enn for politisk posisjonering og strategisk tenkning. 
Filmen viser fint hvordan Struensee og dronningen blir entusiastiske og overmodige, og hvordan fallet blir mer og mer uunngåelig. 
Legen enser selv knapt at han rått utnytter kongens hengivenhet og er i ferd med å gjøre seg selv til diktator av arten han alltid har foraktet. 

Aner manipulasjonen Caroline Mathilde er muligens fremstilt som en anelse mer ressurssterk enn hun var, men Alicia Wikander spiller henne med fin fasthet. 
Mads Mikkelsen tøyler sin naturlige intensitet svært godt i rollen som Struensee. 
I dette sterke selskapet er det likevel kanskje Mikkel Boe Følsgaards konge som gjør mest inntrykk. 
Følsgaard klarer å forme en mann som er mentalt forstyrret, men ikke dum, som nok aner at han blir manipulert, men velger å la seg forlede, av hunger etter vennskap og omsorg. 

Illevarslende overdådighet 
Bildene er rike og mettede og fulle av detaljer, iblant urørlig maleriaktige, uten at elendigheten som også var til stede i rikt monn i 1700-tallets Danmark blir lakkert over. 
Også overdådigheten har noe illevarslende over seg. 
Struensee endte under bøddeløksen. 
Caroline Mathilde ble fratatt barna og landsforvist, og døde bare 24 år gammel. 
Disse stakkars prinsessene. 
