Overraskende vendinger
I den nye sesongen av den britiske krimserien «Shetland», leder etterforskningen av et gammelt drap til rystende avsløringer. 

«Shetland» 

PÅSKEKRIM 

Kanal: 
NRK1, serie i seks deler 

Sendetid: 
Mandag 26. mars, kl. 21.15 

Regi: 
Lee Haven Jones 

Manus: 
David Kane, basert på Anne Cleeves karakterunivers 

Skuespillere: 
Douglas Henshall, Alison O'Donnell, Stephen Walters, Erin Armstrong, Kåre Conradi, Mark Bonnar 

For 23 år siden ble Thomas Malone dømt for drapet på tenåringsjenta Lizzie Kilmuir. 
På grunn av et nytt DNA-bevis, blir Malone frikjent og løslatt. 
Men på et lite sted som Shetland, er det ikke så lett å komme tilbake til samfunnet – spesielt ikke når alle tror du er skyldig. 

Så blir nok en ung kvinne drept. 
Den sympatiske og skarpe politietterforskeren, Perez (Douglas Henshall), må prøve å etterforske den gamle saken uten fordommer. 

Historien minner på overflaten mye om TV2s påskekrim «Innocent», men handlingen som utspiller seg etter hvert er veldig annerledes. 
Blant annet fører jakten på en mulig gjerningsmann etterforskningsteamet til Bergen i Norge. 
Her leder bevisene blant annet til et høyreekstremistisk miljø med farlige planer. 
Norske skuespillere som Kåre Conradi, dukker opp i mindre roller. 

Men det er også den delen av historien som trekker litt ned helhetsinntrykket. 
Dramaet som utspiller seg på Shetland er interessant nok i seg selv, og digresjonen med høyreekstremister og en haug av mistenkte som egentlig ikke har noe med noe å gjøre, blir bare forstyrrende. 

Heldigvis henter de seg inn igjen, og de siste episodene tilfredsstiller de fleste krav til en god krimhistorie. 
Overraskende vendinger, spenning, et par triste skjebner, og til slutt løsningen som gir svar på alle spørsmålene. 
