Filmanmeldelse:Vakkert om oppofrelse 

Livsbejaende og rørende nesten uten ord. 

Det finnes ikke mange filmperler med tegnspråk i sentrum. 
Godt da at oppegående importører har klart å få «Historien om Marie» til kinoene. 
Basert på en virkelig historie om et «umulig» vennskap mellom døvblinde, 14-årige Marie og nonnen Marguerite som jobber på en institusjon for døve jenter – og som gjør det til et livsprosjekt å få den villstyrige jenta ingen klarer å kommunisere med ut i livet. 

De knallharde kampene og det gryende vennskapet er vakkert skildret uten at man plasker ut i sentimentalitet. 
Kjærlighet trenger minsanten ingen ord – her er scener om liv og død så lysende og hjerteskjærende på en gang. 
En oppløftende filmopplevelse. 

ØYSTEIN DAVID JOHANSEN 
