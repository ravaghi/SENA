Hvilken dag er det i dag?
Regi: 
Mennan Yapo, USA, Genre: 
Déjà vu thriller. 
Aldersgrense: 
11 år 

Det er dagen da filmer med videosjappas tilbudsbøtte som destinasjon av en eller annen grunn sporer av og får kinopremiere 

Med: Sandra Bullock, Julian McMahon, Peter Stormare, Shyann McClure, Courtney Taylor Burness 

OM: 
Linda (Bullock) lever det lykkelige forstadsliv med Jim (McMahon) og to barn (McClure og Burness) inntil den dag da sheriffen banker på og forteller at Jim har omkommet i en bilulykke. 
Av en eller annen grunn fører dette til at Linda våkner på dager i feil rekkefølge denne skjebnesvangre uke. 
Dette gir henne mulighet til å forandre på skjebnens dystre gang, eller...? 

DOM: 
Dillete vissvass. 
Bullock kaver rundt i et lett forvirrende oppkok av déjà vu klisjéer, Peter Stormare er semiunderholdende som en lite tillitvekkende psykiater, og resten av karakterene er standard såpeoperasjabloner i forstadsland. 
Det eneste genuint skumle er alle de avsindige SUVene som fyller hvert eksteriørbilde. 
Og sluttpoenget eller moralen i denne er som så (slutt å lese nå om du ikke vil vite hva): 
Hvis din ektemann omkommer i et flammehav på motorveien gjør det egentlig ikke så mye, så lenge han bare har fått sagt et slapt "I love you" først, og ikke spekulerer på utroskap i dødsøyeblikket. 
Uha. 
På videomarkedet er det allerede flust av thrillere hvor kvinner som på dramatisk vis har mistet mann og/eller barn opplever overnaturlige ting som enten har en positivt forløsende effekt, eller sender dem inn i lallende sinnsykdom. 
Denne variasjonen har absolutt ingen elementer som skiller den fra direkte-til-videohopen, så filmens største mysterium er og blir hvordan den har klart å havne på kino. 

Atle H. Boysen 
