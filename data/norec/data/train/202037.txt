Hastigheter, kvalitetsvurderinger og konklusjon
Kameraet er klart til opptak etter 2,7 sekunder, noe som ikke akkurat rimer med reklameannonsene, som sier 0,7 sekunder. 
Det viste seg at vi var nødt til å fjerne oppstartsbildet (Coolpix-logoen) for å redusere oppstartstiden. 

For raskest mulig utløserhastighet er du også nødt til å foreta et lite grep, og velge vibrasjonsreduksjon med responsprioritet. 

Begge valgene er dessverre godt gjemt under Mode-menyen. 

Med begge disse innstillingene er virkelig S510 et kjapt kamera, spesielt i oppstarten, der 0,7 sekunder er et korrekt anslag. 
Utløseren er middels kjapp, vi målte ca 0,5 sekunder på full vidvinkel fra vi berørte utløseren til bildet ble tatt (innendørs, tre meter fra motivet, tvungen blits. 
På full tele er tallet respektable 0,7 sekunder. 

Du kan også seriefotografere - du kan ta 5 bilder i serie på 4 sekunder - uten blits. 
Under vår test klarte vi 10 bilder på like mange sekunder, noe som betyr at kameraet er straks klart etter å ha fullført den første serien. 

Med blits klarte vi to bilder på ca 5 sekunder, noe som er middels raskt. 

Du kan også velge BSS - best shot selector, der du seriefotograferer, og kameraet velger automatisk den skarpeste eksponeringen, eller ta 16 småbilder på ti sekunder - som deretter plasseres i ett 5 megapiksels bilde. 
Kreative sjeler kan lage effektfulle kreasjoner på denne måten. 

En annen smart funksjon er intervallfotografering, med intervaller fra 30 sekunder til 60 minutter - inntil 1.800 bilder! 

Bildekvalitet 

Objektivet tegner middels skarpt, og vi er glad Nikon ikke har falt for fristelsen å tyne flere megapiksler ut av denne lille CCD-brikken. 
Detaljnivået er nemlig ikke ekstremt høyt, noe du absolutt vil merke når ISO overstiger 200. 
Vi har tatt innendørsbilder med ISO 800, og da blir det mye grøt, for å si det mildt, men her er ikke S510 verken verre eller bedre enn gjennomsnittet i klassen - og til skjermbruk ser vi ikke bort fra at bildene kan duge for mange. 

Fargemessig synes vi S510 gjør en fin jobb, og selv om skyggepartier ofte blir i overkant undereksponerte under forhold med sterke kontraster (solskinn), betyr det mindre takket være den innebygde skyggekompensasjonen (D-lighting). 
Denne kjøres i etterkant på bilder med undereksponerte detaljer. 
Originalen beholdes. 
Dette er en løsning vi liker godt. 

Skulle vi være litt kritiske, må det være til at vi ikke kan justere styrken på D-lighting-funksjonen, men målgruppen ville muligens ikke benyttet seg av muligheten uansett. 

Noen ganger opplevde vi også at lyse bakgrunner ble svært overeksponerte, og det er et problem som er verre å korrigere i etterkant. 
Men her er det også snakk om å bruke de manuelle mulighetene for å sikre best mulig resultat. 

Pluss til Nikon for å inkludere oppløsningen 3.200 x 1.800 (tilsvarer 16:9 bredskjerm-TV) 

Videokvaliteten er ikke mer enn brukbar - oppløsningen er 640x480 piksler, hakking er fraværende, men lyden er hul og svak. 
Her burde Nikon se til blant andre Canon, Casio og Kodak, som ligger langt foran på lydsiden. 

Konklusjon 

Nikon Coolpix S510 er rimelig, kjapt med de rette innstillingene, og ikke minst - det tar ofte gode bilder. 
Med en behagelig prislapp - vi har sett det ned mot tusenlappen som ukens tilbud i enkelte nettbutikker (vanlig pris i nettbutikkene ligger rundt 1.200-1.500 kroner), og da er det rett og slett et røverkjøp. 

Vår største innvending er mangelen på helautomatikk-modus, litt svak batterilevetid, samt at lyden på videoopptakene er dårlig. 
Skjermen har også forbedringspotensiale med hensyn til oppløsning og lesbarhet i direkte sollys, men alt i alt er det ingen tvil om at du får svært mye kamera for pengene dersom du velger Coolpix S510. 
Vi lander på en sterk firer på terningen. 
