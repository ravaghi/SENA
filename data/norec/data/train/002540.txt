Regn med P
Bergensrapperen Store P kler rollene som kreativ rapper og uredd romantiker like godt på sitt debutalbum. 

Den største forskjellen mellom en utgivelse fra A-Laget, gjengen fra vestkysten som har gledet mange raphjerter med banaliteter fremført med fantasi og ekstremselvtillit, og debutalbumet til trioens kanskje mest respekterte medlem, er at der rapgruppen holder seg på en tydelig og ufiltrert linje, er Regnmannen er kompleks og utfordrende. 

Men gode album gir deg lyst til å lytte om og om igjen, i søken etter oversette detaljer. 
Og etter et par gjennomlyttinger viser den første soloutgivelsen til Store P en snodig og interessant verden som bergenseren gjør levende med et freidig forhold til sjangerspredning. 

Mannen med den elastiske (faktisk!) og nasale flyten - for øvrig et uttrykk som etterapes fra flere hold - manøvrerer uanstrengt mellom trippy og kontemporære hiphop-produksjoner og honningsøt r&b. 
Regnmannen fremstår som lekegrinden til Lars Vaulars faste turné-DJ. 
Store 
Ps forunderlige galakse gir rom både for rapperen med attityd og romantikeren som ikke går av veien for å sammenligne fine damer med en søt pandabjørn. 

Bastante “Herregud, her e eg”, futuristisklingende “Vikje være i din verden” og “Allo Allo” sparker i gang skiven. 
Rett etter svaier den fascinerende karakteren over varme basslinjer på deilige “Ikkje bare meg” og Vaular-gjestede “God idé”, sistnevnte med en temmelig sexy og kilende saksofon. 

Se musikkvideoen til “Vikje være i din verden”: 

Så kommer den personlige favoritten “Så fort mørkt”, en “Hail Mary”-inspirert sak som tar pulsen på årstiden før han skifter til fintfølende vibber på “Katten” og runder av med harde “Sezhuan”, ettertenksomme “Multiplayer” og det håpefulle tittelsporet. 

Nå skal det sies at rapperens mumlende leveranse gjorde at jeg måtte spole tilbake et par-tre ganger før enkelte av linjene satt helt. 
Men flyten er original, i likhet med hva han faktisk serverer rent musikalsk. 
Den uredde holdningen må applauderes - dette er i det store og hele er en begivenhetsrik reise for lytteren, ledet av en inspirert rapper med et artig sinn. 
Sjeldent et kjedelig øyeblikk, der altså. 
