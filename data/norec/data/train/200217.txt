PRØVEKJØRT:Opel Insignia Sports Tourer 4x4 

MILANO (DinSide Motor): 
Suksessoppskrift i Norge: 
Stor stasjonsvogn med firehjulsdrift, dieselmotor og automatgir. 

Opel har nå komplettert sin modellrekke i den øvre mellomklassen, der konkurransen med Passat, Avensis, Mondeo, Mazda 6 og Citroën C5 nå tilspisser seg ytterligere. 

Utfordring i Norge 

Opel Insignia har nå vært på markedet i godt over et år nå, har vunnet en rekke priser (over 40 internasjonalt, hevder Opel), og har solgt i over 230.000 eksemplarer i Europa så langt. 
I Norge har det ikke tatt av skikkelig imidlertid, og som vi skrev i vår artikkel om den forrykende Insignia OPC, har Opel en reell utfordring når det kommer til salg her i landet, for å si det mildt. 

Godt nytt 

Slik sett er det en gladnyhet at Insignia Sports Tourer (stasjonsvogn), nå er tilgjengelig med kombinasjonen dieselmotor, firehjulsdrift og automatgirkasse. 
Vi har prøvekjørt denne bilen og har i den forbindelse en hyggelig og en litt mindre hyggelig nyhet. 

Den mindre hyggelige burde ikke overraske noen: med påslagene for firehjulsdrift og automat blir dette en ganske kostbar affære og beveger seg opp mot grensen for hva de fleste kan tenke seg å betale for en familiebil. 
Men til gjengjeld er da også produktet svært så komplett. 

Og det er jo den hyggelige nyheten. 
Selvsagt er ikke Insigniaen uten lyter, men dette er en god bil. 
Vi har omtalt den tidligere, både etter lanseringen høsten 2008 og etter å ha testet den her i landet i fjor. 
Vi kan bekrefte de inntrykkene vi fikk da. 
Bilen er både komfortabel og velkjørende. 

Dårlig utsyn 

Førermiljøet er trivelig, men sikten ut er ikke spesielt bra - snarere tvert imot. 
Dette gjelder både skrått forover og bakover. 
Parkeringssensorer anbefales. 
Interiøret bærer for øvrig preg av god kvalitetsfølelse og oversiktlige instrumenter og betjening, selv om det kan bli vel mange knapper og dreiehjul i de mer velutstyrte utgavene. 
Som vi tidligere har påpekt er ikke plassutnyttelsen imponerende - bilen er romslig for så vidt, men det skulle da også bare mangle når man har en lengde på hele 491 centimeter å boltre seg innenfor. 
Her har selvsagt designen, men også sikkerhets -og støydempingstiltak, stjålet en del plass. 

Greit støydempet 

Selve kjøringen byr heller ikke på noen overraskelser. 
Vi merker oss igjen at motoren avgir noe støy uten at den blir påtrengende og dieselbrummingen er ikke ubehagelig - men den er ikke støysvakest i klassen. 
I Italia opplevde vi derimot lave nivåer både på rullestøy og vindstøy også i høye hastigheter. 
Da høres jo selvsagt motoren noe mer, rett skal være rett. 
Totalt sett er lydnivået i bilen behagelig også under belastning. 

2.0 CDTi 160 hk 

Bilen vi kjørte var utstyrt med toliters-dieselen som erstatter 1,9-literen som motoriserte Vectra. 
For en gangs skyld er det altså ikke downsizing vi er vitne til her. 
I stasjonsvognen med firehjulsdrift er det den 160 hester sterke varianten som finner veien under panseret og det er en sterk og velfungerende maskin som gir problemfri fremdrift. 
Den har et dreiemoment på 350 newtonmeter mellom 1.750 og 2.500 omdreininger; dette økes til 380 
Nm i noen sekunder ved fullt gasspådrag, såkalt "overboost", hvilket er til hjelp ved forbikjøringer. 

Rask nok 

Ytelsene med dette maskineriet er tilstrekkelige og vel så det, men imponerer ikke spesielt i forhold til konkurransen. 
Men dette er en svært tung bil - med firehjulsdrift, automat og en del utstyr veier den godt over 1,8 tonn, selv før noen har satt seg inn i bilen. 
Alt tatt i betraktning er en toppfart på 208 km/t og 0-100 på 10,5 sekunder absolutt godkjent. 
Hvis man nøyer seg med manuell girkasse går det bare ørlite grann raskere; 201 km/t respektive 10,3 sekunder. 
Automaten gjør bilen noe tørstere - forbruket stiger fra 0,6 til 0,68 liter per mil og CO2-utslippet fra 159 gram per kilometer til 179 gram per kilometer. 
Dette er for øvrig en automatgirkasse som fungerer bra og er godt tilpasset motorkarakteristikken. 

Gode kjøreegenskaper 

På veien bekrefter denne store firehjulsdriveren de gode inntrykkene vi hadde fra før når det gjelder Insigniaens kjøreegenskaper. 
De er fint balanserte og nærmest nøytrale. 
Styringen er presis, men vi synes den er for lett rundt midtpunktet. 
Retningsendringene er direkte, men vi kunne ønsket oss en høyere grad av tilbakemeldinger fra rattet. 
Selve firehjulsdriften er fra Haldex i likhet med Saab 9-3 XWD; det dreier seg om en spesielt tilpasset variant av Haldex 4. Opel kaller den Adaptive 4x4. 
På testbilen samarbeidet den med det adaptive demperkontrollsystemet FlexRide. 
Vi er tidligere blitt imponert over hvordan systemet oppfører seg på vinterføre. 

Effektiv fremdrift 

I hovedsak fordeles kreftene forover og bakover etter behov, og den elektroniske differensialbremsen fordeler dreiemoment utover eller innover på bakakselen for å hjelpe bilen til å finne det beste sporet til enhver tid. 
Det hele samarbeider med ESP (antiskrenssystemet), og griper inn allerede før føreren kan kjenne at det trengs å gjøre noe. 
Under aktiv kjøring imponerer systemet stort og muliggjør svært effektiv og rask fremdrift. 
Bilen sitter som et skudd i de kjappeste svingene, mens differensialbremsen flytter krefter mellom bakhjulene fra en rask inngang til en enda raskere utgang av svingen. 
Imponerende. 
Kombinasjonen 4x4 + eLSD og FlexRide favoriserer effektiv, rask og sikker fremdrift også på vanskelig føre. 

Hva koster den? 

Vi har dessverre ikke fått prisene fra Opel-importøren i skrivende stund. 
Men vi kan foreta kvalifiserte gjetninger. 
Som vi nevnte innledningsvis - det koster å være kar. 
For full pakke som beskrevet her nærmer vi oss halvmillionen, vil vi tro. 
Når vi får prisene fra Opel vil vi bekrefte eller eventuelt avkrefte dette. 
I utgangspunktet er Sports Tourer, altså stasjonsvognen, 20.000 kroner dyrere enn sedanen/kombikupéen. 
Vi har beregnet at påslaget for automatgir vil komme på cirka 30.000 kroner. 
Når det gjelder firehjulsdrift har vi tidligere konstatert en kostnadsøkning på 67.000 - 70.000 kroner for systemet vi har med å gjøre her. 
En god del av dette er selvsagt økning i avgiftsnivået grunnet vekt og høyere utslipp. 

Med utgangspunkt i en Opel Insignia Sports Tourer 2.0 CDTi 160 hk Cosmo har vi i utgangspunktet en pris før frakt og levering på 395.000 kroner. 
Regner vi et tillegg for Adaptive 4x4 på 70.000 kroner havner vi altså på 465.000 kroner. 
Med automat i tillegg blir prisen, hvis våre hypoteser stemmer, omtrent 495.000 kroner. 

Til sammenligning koster en tilsvarende Passat 468.000 kroner. 
(2.0 TDI 170 hk 6-trinns DSG 4Motion Highline). 
Den er riktignok en aldrende modell og veier 200 kilo mindre. 

Vi kommer tilbake med de endelige prisene på et senere tidspunkt. 
