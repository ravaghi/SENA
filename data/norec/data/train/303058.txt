Et imponerende stykke musikkhåndverk
Proviant Audios andre album er mat for stereofile. 

ALBUM: 
Det er ingen tvil om at 21 år gamle Mathias Stubø er en fyr med musikkbiblioteket i orden. 

De tekniske og musikalske evnene til å oversette dette biblioteket til egen musikk er det heller virkelig ikke noe å si på, nå som Stubø og orkesteret hans har ristet av seg det som på 2010-debuten var av «flinkis på jazzlinja»-takter. 

Med «Drift Days & Disco Nights» leverer Stubø og orkesteret hans akkurat det de lover: 
En plate som med største selvfølge er både florlett halvsøvning og frekt funky. 

Med tung gjeld til Daft Punk og deres likesinnede rundt årtusenskiftet operer Stubø i landet mellom funk, disco, house, pop og hiphop-instrumentaler, og med alle sine samples, overganger, småsnutter og finurlige detaljer framstår plata nesten mer som et DJ-sett enn et tradisjonelt album. 

Litt vel fragmentarisk kan det til tider bli, og det er ikke alltid låthelheten sitter hundre prosent. 
Men i det store og hele er «Drift Days & Disco Nights» et imponerende stykke musikkhåndverk, som lett finner veien inn i øregangene. 
