Smelter pikehjerter
Finlands svar på Justin Bieber smelter unge pikehjerter verden over med sine kjærlighetslåter. 
Nå er Isac Elliot ute med enda flere sanger av samme sort. 
Allerede under første låt får vi slengt alle klisjeene i trynet. 
Banal tekst om ung kjærlighet, den klassiske trance-oppbygningen, popmelodi, autotune og finpolert produksjon. 
Det går fra up-beat danselåter til rolige ballader, men ingen av dem imponerer spesielt. 
Absolutt alle sangene handler om kjærlighet, og teksten «My heart goes bom, bom», bom fra låten «Recklessy» er som et ekko fra 90-tallet. 
Vi har hørt det så mange ganger før, men vi skal ikke avskrive han helt enda. 

Elliot og hans team gjør tross alt jobben sin, som er å nå ut til de mellom 10 til 15 år. 
I alle år har det vært akkurat slike låter som går rett hjem hos denne aldersgruppen. 
De ønsker det enkelt og det er nettopp det de får her. 
Unntaket er låten «Engine» som viser at Elliot har et håp om en litt mer moden framtid, og inneholder spor av funky riff og noen spennende harmoniseringer. 
Frem til den tid kommer, skal han smelte enda flere hjerter, og dette albumet vil nok gjøre akkurat det. 
Vi gamlinger kan bare ignorere dette albumet som en fotnote i historien. 
