BOK:En revetispe forteller 

BOK: 
Driftsstyrt atferd i en kriserammet verden. 

Ingeborg Arvola: 
Vilkår for liv. 
Roman. 
157 sider. 
Cappelen Damm. 

Den sjuende voksenromanen til Ingeborg Arvola (f. 1974, debut 1999) fører sammen to velkjente litterære grep eller tradisjoner. 

For det første er «Vilkår for liv» en roman der jeg-stemmen tilhører en hunnrev. 
Å sette dyr i sentrum er et fortellergrep vi kjenner fra f.eks. Æsops og La Fontaines klassiske fabler eller fra mer moderne verk av, la oss si, Mikkjel Fønhus, Audun Mortensen, Matt Haig, Alessandro Boffa, Richard Adams. 
I sistnevntes roman «Flukten til Watership» er de talende hovedkarakterene kaniner, noe som må ha appellert sterkt til den unge Ingeborg Arvola siden hun i 2004 presenterte nettopp denne teksten da hun skulle bidra til den ukentlige spalten som avisa Klassekampen holdt gående under vignetten «God bok». 

Samtidig er «Vilkår for et liv» en roman der reven 
Ni forteller om en framtid preget av klimaendringer og en (nylig inntruffet) økologisk katastrofe, men da uten at hun kan sette politisk-analytiske ord på situasjonen slik man ser det i dystopiske romaner av bl.a. George Orwell, Aldous Huxley og Cormac McCarthy, Knut Faldbakken, Terje Torkildsen og Rannveig Leite Molven. 

At Ingeborg Arvola dermed knytter an til to overleverte litterære konvensjoner, betyr ikke at hun har skrevet en uoriginal, forutsigbar roman. 
På ett område er teksten såpass overrumplende, krass, dristig at den må kunne kalles direkte grenseoverskridende. 

For her møter vi en revetispe som i mangel på overlevende hannrever parer seg med et menneske, den lydløse, machoaktige Vemund som er knyttet til det vesle forskerteamet som mater revene og prøver å få den golde jorda rundt dem til å bli fruktbar igjen. 
Snart føder 
Ni fire valper, alle med menneskehud og fingrer i stedet for pels og labber. 
Bare to av ungene overlever, og for Ni gjelder det å overføre til dem den visdommen hun sjøl fikk med seg fra sin avdøde mor: 
For rever gjelder det å se, ikke bli sett, å kjenne til revesakser og fangenskap i bur, å kunne lukte seg fram og overleve i en forurenset, rasert natur. 

Slutten er åpen og slik sett tankevekkende, språket ofte rytmisk suggererende og passe billedrikt, sexskildringene sensuelle og vellystig dampende i all sin groteske, tabukrenkende kjønnsrealisme. 

Men dessverre blir deler av teksten for kvernende og full av gjentakelser, uten et dramatisk driv som makter å opprettholde spenningen i historien. 
