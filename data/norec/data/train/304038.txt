Bjørn Eidsvåg i sitt klassiske, lune lynne
Duetten med Kurt Nilsen gjør sommeren litt lengre. 

LÅT: 
Jeg vet ikke om David Bowie og Mott the Hoople vil se på Bjørn Eidsvåg og Kurt Nilsen-samarbeidet «På Rett Kjøl» som et anerkjennende nikk til deres 70-talls-hit «All the Young Dudes» eller litt overivrig grafsing? 
Den innledende melodilinjen er nemlig faretruende lik. 

Nåvel, om det er inspirasjon eller tilfeldigheter spiller liten rolle her. 
Låten slentrer utmerket vel avgårde på egne, lystige bein. 
Spørsmålet er kanskje om den kommer på feil årstid? 
Det er nemlig et sus av vår og nye muligheter her. 
Nå kan det jo også være at intensjonen er å gjøre det kalde høstregnet litt lettere å takle. 

Det overordnede er at dette er Eidsvåg i sitt klassiske lune lynne, med alt det innebærer av morsomme betraktninger, bittersøt selvransakelse og mest av alt - glimt i øyet. 

At tekstlinjene deles i hyggelig selskap med Kurt Nilsen gjør heller ikke skam på låten. 
To artister på hver sin side av generasjonskløften som fanger mye av det samme segmentet uten å konkurrere. 

En aldri så liten solstråle. 
