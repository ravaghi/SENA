Film:Høvelig Halloween-horror 

Ambisiøs, litt pretensiøs, men brukbar. 

Krimreporter Ellsion er fortsatt forfatterkjendis, men trenger en ny bestselger. 
Han flytter inn i et hus som tidligere var bebodd av en familie som ble drept under mystiske omstendigheter (minus ett av barna, som simpelthen forsvant). 

Han har med kone og to barn. 
Sønnen plages av mareritt. 
Datteren har det med å tegne demoniske enhjørninger på tapetet på barnerommet. 
Ellison selv bælmer whiskey rett fra flaska, og går rundt i stummende husmørke ikledd ufikse cardigans. 

På loftet finner han en boks med gamle Super 8-filmer. 
Disse dokumenterer ikke bare mordet han etterforsker, men også en serie andre, lignende grusomheter. 
Han blir så sjokkert at han brenner fast filmen i fremviseren, kløna, og drikker enda litt tettere. 

Kalkungrossisten Derrickson prøver med «Sinister» å blåse nytt liv i «found footage»-horrorfilmen. 
Forsøket er ikke ueffent, men heller ikke godt nok: 
Som «chiller» blir den i seigeste laget, og som psykologisk drama i «The Shining»-tradisjonen - er Ellison i ferd med å bli gal? delirisk? - nokså halvveis. 

Hawke er god og uglamorøs i hovedrollen. 
Monsteret, «Mr. Boogie», ser ut som det er sluppet ut fra et Darkthrone-omslag fra 1994. 
Slutten, «forklaringen», blir lettvint, dog, og spørsmålet man sitter igjen med er skuffende prosaisk: 

Hvorfor har ikke denne familien en Mag-Lite i huset som alle andre? 

MORTEN STÅLE NILSEN 
