Mercury Rev:«The Secret Migration» 

(V2) 

Musikk fra en annen virkelighet 

Med «The Secret Migration» har Buffalo-bandet Mercury Rev - uten å overbevise - levert det som må være deres mest tilgjengelige album. 

Det er med andre ord et godt stykke igjen til albumet «Deserter's Songs» fra 1998, som var en ren åpenbaring. 

Men det låter utenomjordisk vakkert når ikke alltid like stabile Jonathan Donahue og Mercury Rev serverer drømmende, harmoniske, myke og organiske sanger som «Diamants», «My Love», «Black Forest» og «Down Poured The Heavens», som må være skrevet i en parallell virkelighet. 

Problemene melder seg når Mercury Rev lesser på med atmosfæriske gitarer i noe som vel må betegnes som neo-psykedelisk rock med sterk indie-faktor. 

Det enkle fungerer med andre ord best på «The Secret Migration». 

ESPEN A. HANSEN 
