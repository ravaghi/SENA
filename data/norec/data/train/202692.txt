D-Link DAP-1520 AC Range Extender
Trådløs rekkevidde kan oppnås på flere måter, vi har testet en liten enhet fra D-Link. 

Rekkevidden på trådløst nett er ikke lett å beregne på forhånd i en bolig eller annet lokale. 
Den avhenger av en rekke faktorer, fra selve ruteren/aksesspunktet, antennene, plassering, avstand, refleksjoner, bygningskonstruksjon, materialer og trafikk på andre nettverk i nærheten. 

Hva som er «den beste løsningen» i en hver situasjon er derfor umulig å si før man har prøvd alt, og det er jo ikke mulig. 

En moderne ruter fra en anerkjent leverandør er som regel et godt valg, deretter får man eksperimentere med plasseringen for å få best mulig dekning. 

Slik utvider du rekkevidden 

Men om det likevel skulle være vanskelig med dekning i visse områder finnes det en enkel løsning: 
En extender – en enhet som rett og slett utvider dekningsområdet ved å ta i mot og videresende signalet. 

Du plasserer den i utkanten av området der du har dekning, og i nærheten av det området der du ønsker dekning. 
Den vil da kommunisere med ruteren og videresende all trafikk på et nytt nettverk til klientene i det nye dekningsområdet. 

Enkel å sette opp 

Selve enheten plugges i en stikkontakt og etter kort tid blinker den oransje og er klar til bruk. 
Det er ingen av/på bryter. 

Når DAP-1520 har startet opp begynner den å sende ut et nettverkssignal. 
SSID og passord står i dokumentasjonen og på undersiden av enheten. 
Dette nettverket må man logge seg på for å sette opp dekningsutvidelsen. 

Du kan gjøre dette på flere måter: 

Du trykker WPS-knappen på siden av DAP-1520 etter at du først har trykket WPS-knappen på ruteren din. 

Etter et par minutter kan du logge deg på det forlengede trådløse nettverket som nå har fått samme SSID som det eksisterende, men med tilføyelsene -EXT og -EXT5 for henholdsvis 2,4 GHz og 5 GHz frekvensene. 

Egen app for mobiler 

Det finnes også en app for iOS og Android, hvor du kan logge deg på og sette opp nettverket fra en mobil enhet. 

Den tredje, manuelle måten er å logge seg på nettverket til DAP-1520 med en bærbar PC, åpne en nettleser og følge veiviseren. 

Du ser framgangsmåten i bildespesialen under. 

I praksis 

Oppsettet gikk helt uten problemer, og vi flyttet test-PCen fra stua ned i kjelleren for å sjekke forskjell i signalstyrke og ytelse. 
Ruteren står på hemsen over annen etasje, DAP-1520 var plugget inn i første etasje, rett ved vår vanlige testposisjon. 

Vi brukte Asus RT-AC68U som ruter, og den har så stor rekkevidde at den dekker hele huset fra møne til kjeller i alle kriker og kroker pluss størstedelen av tomten utenfor huset. 

Men med DAP-1520 fikk vi stor forsterkning i signalene både i første etasje og i kjelleren. 

Men hva med ytelsen? 

Med mange enheter som utvider dekningsområdet vil man aldri oppnå den samme ytelsen som ved direkte oppkobling til ruteren. 
Grunnen til det er at enhetene ikke kan motta og videresende signalet samtidig. 

Men i DAP-1520 er det to radioenheter, en for hvert frekvensbånd, og disse kan samarbeide slik at den ene tar i mot, mens den andre sender videre. 
Dermed blir ikke ytelsen redusert i like stor grad. 

Dette gjelder imidlertid bare når det andre båndet ikke er i bruk. 
Har du enheter både på 2,4 og 5 GHz som er i bruk samtidig faller du tilbake til lavere ytelse. 

Konklusjon 

DAP-1520 er meget enkel å sette opp og gir deg muligheten til å tøye rekkevidden på ditt trådløse nett. 
Den støtter også den nyeste og raskeste WLAN-teknikken 802.11ac som er en fordel dersom du har moderne mobiler eller bærbare som også støtter dette. 

D-Link DAP-1520 
