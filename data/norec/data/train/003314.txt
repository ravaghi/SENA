Jar City
Islandsk thriller 

Islendinger må også få lage sine sjangerfilmer, og da kan likegodt deres fremste regissør gjøre jobben. 
Baltasar Khormákur er mannen bak ”Jar City”, som virker veldig islandsk, selv om den beveger seg i kjent thrillerterreng. 

Dermed blir filmen en litt annerledes opplevelse for oss utlendinger. 
Og akkurat denne historiens interessante premiss kunne kanskje ikke vært brukt noe annet sted i verden enn nettopp på Island. 
”Jar City” er en god thriller med en kløktig islandsk vri! 

Genetterforskning 

En gammel mann blir funnet myrdet i leiligheten sin. 
Politietterforskeren Erlendur (Ingvar Eggert Sigurdsson) oppdager at offeret ble beskyldt for en kriminell handling 30 år tidligere, men aldri dømt. 

Et spor i leiligheten fører til en fireårings gamle grav på kysten, og Erlendurs videre etterforskning avdekker et mysterium med mange elementer og forgreininger, blant annet til Islands gen-register. 

Typisk islandsk 

Sannsynligvis kunne ikke historien fortelles noe annet sted, rett og slett fordi det bor for mye folk i andre land. 
Island er kanskje et av de mest homogene land i verden, og dermed er det enklere å godta idéen om at etterforskningen baseres på gamle gener, enn det ville vært i for eksempel India. 

Samtidig leker filmen med det vi utlendinger kanskje oppfatter som typisk islandsk. 
Kormákur har filmet i flatt og forblåst landskap, der vi nesten kjenner saltspruten fra havet. 
Og Erlendurs favorittmat er fastfood-smalahove, men det er nok en eksentrisk vane på Island, også. 
Gøy og rart på en gang! 

Sett før 

Erlendurs privatliv er et rot. 
Han bor i en liten leilighet, har en narkomisbrukende datter som midt oppi det hele blir gravid, og må forsøke å bli nykter. 

Politimannen satser alt på å ordne opp i jobben, men greier altså ikke ordne opp i eget hus. 
Dette har jeg en bestemt følelse av å ha sett før, og virker ikke fryktelig originalt. 

Kul antihelt 

Men Ingvar Eggert Sigurdsson er uansett en kul antihelt som den politisk ukorrekte Erlendur. 
Og det islandske aspektet ved filmen er godt nok til å gi den en egen identitet. 

Kanskje kunne originaltittelen ”Mýrin” med fordel vært beholdt, altså ”Myra”, men den heter ”Jar City”. 
Det er kanskje ikke Baltasar Kormákurs beste film, men god nok til at du trygt kan se den på kino! 
