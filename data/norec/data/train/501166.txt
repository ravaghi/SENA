Rett i jazz
Flying Lotus viser omsider frem sitt Coltrane-slektskap. 

Flying Lotus har i løpet av tre album markert seg som spydspissen til den nye generasjonen musikere på Warp, plateselskapet som ga oss navn som Prefuse 73 og Aphex Twin. 
29 år gamle Steven Ellison har siden gjennombruddet "Los Angeles" stått for en mer organisk tolkning av Warps elektronika-arv, og på fjerdealbumet "Until the Quiet Comes" kan musikken vel så godt kalles "fusion-jazz" som "elektronika". 

Ellison titulerte sitt forrige album – det tunge, intense "Cosmogramma" – som en referanse til grandtanten Alice Coltrane, men det er først nå dette slektskapet virkelig skinner gjennom. 
"Until the Quiet Comes" er inspirert av afrikansk trommemusikk, drømmelandskap og psykedelia, men det er likevel et svært behersket lydbilde vi møter. 

Det er elementer av glitch i rytmene, klangene er samplepreget, og det er stadig lange strekk av jazz og postrock i låtene. 
Kombinasjonen er svært vellykket, og makter å være både iørefallende og utfordrende på samme tid. 

Artister som Erykah Badu og Thom Yorke legger vokal på enkelte spor, men de mestrer heldigvis den altfor sjeldne kunsten å kunne bli en del av musikken fremfor å ta fullstendig over låten de gjester. 

Enig med vår anmelder? 
Si din mening! 
