Terrorthrillertid igjen
Forræderen som kom inn fra kulden 

HANDLER OM: 
Samir Horn (Cheadle) er tilsynelatende det amerikanerne kaller en «homegrown», en amerikansk statsborger som er gått over til den «mørke» siden og blitt terrorist og islamist. 
Det mener i alle fall FBIs Roy Clayton (Pearce), som er i hælene på ham. 
Men som det heter på filmplakaten her: 
«Sannheten er komplisert». 
Og etterretningens pris kan fort bli høy. 

DOM: 
Dette er en hakket bedre film, synes jeg, enn Ridley Scotts aktuelle «Body Of Lies». 
I likhet med Scotts film anstrenger den seg hardt for å analysere årsakene og anerkjenne de kulturelle og religiøse og sosiale forskjellene som leder til «hellig krig». 
Atskillig hardere, vil mange si, enn den forrige amerikanske administrasjonen (jøss, så fint det var å kunne skrive akkurat det der: 
«den forrige administrasjonen»). 

Det er aktverdig. 
Og Don Cheadle - hvis øyne er utmerket skikket til å uttrykke stress, forvirring og dyp bekymring - beviser igjen at han så visst kan bære en film. 

Men etter at historien tar det man bare kan kalle en «vending» etter en time, reduseres den til «kun» en effektiv thriller. 
Den blir streit og til tider utroverdig (du verden så lett det er for Samir å bare labbe rett inn i USA igjen, fra Canada, trass i at han befinner seg på deres «Most Wanted»-liste). 

Den totale summen blir veldig sånn «nok en terrorthriller». 
Men «Traitor» er ikke den dårligste av dem. 

MORTEN STÅLE NILSEN 
