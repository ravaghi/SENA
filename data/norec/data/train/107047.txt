Bye «Sanatorium»
(Grappa) 

John Ivar Bye fra viserockgruppa Johns Quijote er ute med et soloalbum som damper av røykfull melankoli og varme rytmer - og som får deg til å ønske deg hen til en støvete, sydlandsk bar. 

Musikalsk går tankene til artister som Leonard Cohen, Tom Waits - eller kanskje helst Ole Paus, i og med at Bye på rustent vis synger norske og til tider ganske flotte og treffende tekster. 

Melodiene har litt vanskelig for å sette seg, men er slentrende og fine og effektfullt dandert med diverse gitarer, munnspill, hammond og perkusjon. 
En ganske så trivelig plate, rett og slett. 
