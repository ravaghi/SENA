Madrugada:«Live At Oslo Spektrum» 

(Stageway / EMI) 

Knall konsert - lite annet. 

Konserten i Oslo Spektrum tidlig i desember i fjor var selve kronen på verket for det eventyrlige året Madrugada hadde i 2005 - og som fortsetter inn i 2006. 
Dette konsertopptaket forsterker bare følelsen til oss som var der at kvelden ble noe helt spesielt med et helt spesielt band. 
Likevel må det være lov å forvente seg mer av en DVD-utgivelse enn kun konsertopptaket og fem minutter sammenrasket materiale fra bak scenen før og etter konserten. 
Spesielt når Madrugadas live-plate er så fersk som den er, bør de involverte glemme hastverket og gjøre jobben med en DVD atskillig mer fyllestgjørende enn «Live At Oslo Spektrum» er. 
En av fjorårets beste konserter fortjener mer enn en av historiens fattigste norske DVD-utgivelser. 
