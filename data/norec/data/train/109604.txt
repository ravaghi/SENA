Noora Noor - «Soul Deep»
(Blue Mood Records) 

Potensialet har alltid vært der, men Noora Noor har slitt med å få det ut siden hun på slutten av 90-tallet ble lansert som det store, norske r&b-håpet. 
At hun nå rundt ti år senere er å finne blant underskogen på by:Larm, og gir ut plate på marginale Blue Mood Records, sier sitt om hvordan det gikk. 
Etter å ha hørt «Soul Deep» er det likevel fristende å relansere tanken om at Noora Noor kan berge sjangeren ut av det norske brakkvannet. 

Det måtte en retrobølge til for at hun skulle slå ut i full blomst. 
Vi snakker om røttene etter Al Green, Curtis Mayfield og The Sweet Inspirations - om Stax og Motown. 
Både Duffy-er og Amy-er skal sikkert tilskrives ære. 
Det høres likevel ikke påtatt tidsriktig ut. 
Noor virker å ha gjennomgått en modningsprosess i sin reise bakover i tid, og den klassiske soulnerven kommer rett fra - og treffer deg midt i - hjertet. 

Platen er rett og slett helt fabelaktig fengende, og det går lang tid mellom hver gang man hører en norsk sanger med slik timing. 
Ekstra hyggelig er det at Noors egne låter ikke står tilbake for mesterverkene hun covrer fra sine store forbilder. 
Det vitner om en komplett artist. 

ANBEFALTE KJØP: 
«What a man have done», «Funky Way», «She will brake your heart», «Dedication», «Musiq», «Move on up». 
