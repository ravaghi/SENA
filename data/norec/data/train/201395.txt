Bosch GSR 18-2 LI
Dette er en proff Bosch-drill, men overkommelig for entusiastene. 

Du kan kjøpe en billig drill til noen få hundrelapper, eller du kan investere i et verktøy som holder i mange år. 
Prisen blir gjerne den samme, men du får gleden av å bruke bedre verktøy. 

Blå Bosh-maskiner er beregnet på proffene, altså de som bruker verktøyet på jobb hver eneste arbeidsdag. 
Om du kanskje er like dyktig som en proff, men ikke bruker verktøyet på jobb og heller ikke hver dag, så kan likevel gleden av å bruke kvalitetsverktøy være et viktig moment når du handler. 
Selv om prisen er tre ganger så høy eller mer sammenlignet med det billigste på markedet. 

Ny kompakt serie 

Bosch GSR 18-2 LI er en av flere nye batteridriller som er mer kompakte og lettere enn tidligere modeller. 
Det gjør det både lettere å komme til og mindre slitsomt, begge viktige faktorer når det skal bores og monteres i forskjellige materialer. 

Bruken av planetgir (tannhjul som roterer inne i en tannring) bidrar til mindre format, og Lithiumbatteriet gir både kraft og lang brukstid, samt lavere vekt. 

De to modellene GSB 14,4-2-LI og 18-2-LI Professional har slagfunksjon mens GSR 14,4-2-LI og 18-2-LI Professional er beregnet på bruk der man ikke trenger å bore i mur. 

Maskinen vi har testet er GSR 18-2-LI, uten slagfunksjon. 

Førsteinntrykk og spesifikasjoner 

At maskinen er lett og kompakt merker man med det samme. 
Det skyldes både den nye konstruksjonen, men også bruken av batteri med 1,5 Ah kapasitet. 
Større modeller leveres gjerne med 3 Ah kapasitet, og veier gjerne en del mer bare av den grunn. 

Balansen er svært god, grepet likeså. 
Vi merker umiddelbart at denne maskinen vil være en fryd å jobbe med når det er mye som skal skrus og bores. 

Hastighetskontrollen er både presis og følsom, du kan gå silkemykt fra 1/4 omdreining i sekundet til full fart på laveste gir, og over det tredobbelte på andre gir. 
Topphastighetene er henholdsvis 450 og 1400 omdreininger. 

Dreiemomentet er henholdsvis 38/16 
Nm på 18-voltsmodellen og 34/16 Nm på 14,4-voltsmodellen. 
Slagboremodellene ligger et lite hakk over. 

Vekten er 1,3 kg på vårt testeksemplar. 
Slagboreutgaven veier 100 gram mer. 

Chucken tar opptil 10 mm bor og det er et LED-lys som lyser opp arbeidsstedet. 
Det slås på før maskinen begynner å rotere, en klar fordel. 

Drillen kommer i en solid blå verktøykoffert av plast, dette er standard for proffmaskinene fra Bosch. 

Kofferten inneholder ladere, to batterier og drillen, samt brukerveiledning. 
Ladetiden for 1,5 
Ah batterier er oppgitt til 35 minutter for 80 prosent av kapasiteten og 50 minutter for 100 prosent. 

I bruk 

Vanlig boring i tre med spiralbor opp til 10 mm går som en lek. 
Men vi ville gjerne se hva maskinen fikk til når vi presset den over de oppgitte egenskapene. 

Derfor tok vi fram 32mm Bosch Self Cut Speed, et trebor som både borer seg inn i og skjærer seg gjennom treverket, ved hjelp av gjenget senterspiss og bølgeformete skjæreegger. 

32 mm gikk helt greit, selv om maskinen ikke stortrivdes. 
Dette er tøffe bor som krever mye av maskinen. 
Så vi godkjenner resultatet. 

Men hva med et vanlig flatbor, som lager hull på hele 38 mm diameter? 

Også dette gikk rimelig greit, hvis man ikke presser alt for mye på. 
Men skal man bore gjennom flere 48 mm stendere med et slikt bor ville vi nok valgt en enda kraftigere maskin. 

Hullsager er alltid en utfordring, spesielt når diameteren begynner å bli stor. 
Vi testet med 52mm og 120mm i henholdsvis 48 mm gran og FiboTrespo baderomspanel. 
Begge deler går, men her er vi helt klart på grensen av hva disse maskinene er tenkt å håndtere. 

Konklusjon 

Bosch GSR 18-2 LI er en velbalansert og kraftig maskin i forhold til størrelsen. 
Den klarer det aller meste, med litt tålmodighet også de oppgavene som er i overkant av hva den er laget for å håndtere. 

For normal montering og installasjon klarer den alt med glans. 
Vi likte spesielt godt formatet og presisjonen i hastighetsreguleringen. 
