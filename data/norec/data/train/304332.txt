En stemme av de sjeldne
Jessie Ware er både «smooth» og smart. 

ALBUM: 
Forrige uke sto Jessie Ware for den Øya-konserten kanskje færrest mennesker gledet seg mest til. 

Etter oppsiktsvekkende singeldrypp med «Running» og «110 %» og gjestevokal for delvis beslektede SBTRKT og Joker, er endelig debutalbumet her — og det er en fryd for øret. 

Stor stemme 

For det første har Ware en stemme av de sjeldne; silkemyk og med en så uttrykksfull klang og styrke at det ikke er rart Sades navn ofte kommer på banen. 

Men i motsetning til så altfor mange flinke sangerinner synger sør-londoneren Ware pent og sjelfullt og til musikk som også er nyskapende og intrikat. 

Delikate produksjoner 

Produksjonene er delikate versjoner av den sofistikerte og dempede elektronikaen britene er så gode på, og som er som skapt for en stemme som dette (hør for eksempel alt fra nevnte SBTRKT). 

Samtidig viser hun med låter som nydelige «Wildest Moments» og «Night Light» at hun er fullt kapabel til å lene seg popveien, og det gjør hun med samme bravur. 
