Filmanmeldelse:Biler kan fly 

«F&F»-familien er et medlem mindre, men filmserien er langt fra å bremse opp. 

Omstendighetene rundt film nummer syv i en av tidens mest populære filmserier burde være kjent. 
Paul Walker, «familiens» kjekkeste – og antakelig den som selger flest kinobilletter til den kvinnelige delen av kinogjengerne, ble drept i en bilulykke halvveis ut i innspillingen. 
Manuset ble omskrevet, Walkers brødre stilte som stand-in for sin bror – og Walkers eget ansikt ble etter sigende digitalisert inn. 
Filmskaperne har heldigvis ikke følt seg fristet til å utnytte dette annet enn i en fin og verdig hyllest til slutt som vil avstedkomme «rusk i øyet» på selv de tøffeste i salen. 

Walker får også æren av å avlevere replikken «biler kan ikke fly!» i filmen, noe som selvsagt tilbakevises. 
Biler KAN fly, spørsmålet er bare hvem som sitter bak rattet! 
Filmen starter der sekser’n sluttet, med Jason Statham tørstende etter hevn for sin lillebror (Luke Evans) som ble tatt hånd om sist. 
Vi vet fra tidligere at Statham leverer nevekamper av høy klasse. 
Her får han brynt seg både på Diesel og Johnson, blant annet etter å ha frivillig frontkollidert med førstnevnte. 
Tjo-hei! 

Samtidig må verdens vakreste og smarteste hacker settes fri fra kidnapping, hun sitter med nøkkelen til en app (Guds øye!) som kan spore omtrent alt som er av digitale dingser. 
Plotet er imidlertid underordnet her. 
Tre store actionsekvenser står sentralt. 
Det kjøres bil på måter du defintivt ikke har sett før ned fra et fjell i Usbekistan, i skyskrapere i Abu Dhabi – og «hjemme» i Los Angeles. 
Etter seks filmer med MYE av det samme klarer filmskaperne utrolig nok å ta pusten fra en igjen. 
Fjellandskapene brukt i filmen kunne vært Norge, så det er mulig å late som om det er ned fra påskefjellet Diesel og co kommer rasende. 
Det zoomes på pupper og lår også i Abu Dhabi, og her går actionsekvensene går over alle tidligere støvleskaft. 
Det nærmer seg parodien i det Diesel fyker ut av den ene skyskraperen og inn i den andre – og han svarer på Walkers påstand nevnt ovenfor her. 
Det er kanskje dumt, men det er ikke lite moro heller. 
Syver’n er bedre enn sekser’n – vi takker av Paul Walker og venter på fortsettelsen. 

ØYSTEIN DAVID JOHANSEN 
