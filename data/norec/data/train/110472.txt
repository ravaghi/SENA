Du - en filmstjerne!
I «You're in the Movies» kan du lage din egen film - og spille en av rollene selv! 

Det er langt mellom originale spill. 
Og det føles så godt når det kommer et spill som vekker deg opp av dvalen, som man fort faller i når det lanseres like spill etter spill. 
Dette spillet går ut på noe så festlig og originalt som å lage og spille i sin egen film! 

Du begynner med å velge en film, som du ikke aner noe om unntatt tittelen. 
Deretter skal du velge en rolle i filmen, for eksempel en gal professor eller streng sikkerhetsvakt. 
Så skal du spille minispill, alt fra å kaste rockering til å løpe i hamsterhjul til å vaske klær. 

Innimellom blir du filmet med LIVE-kameraet, og disse klippene brukes senere i filmen. 
Du skal også lage ulike uttrykk på kommando fra regissøren - spille sjokkert, sint, glad. 
Innimellom er det minispill-konkurranser mellom deg og en annen deltaker. 

Til sist er det filmvisning, og dere ser dere selv i en typisk B-film. 
Utrolig morsomt! 
Filmene kan lagres, slik at de kan vises til andre. 
Du kan også innta regissørstolen selv og lage film fra bunnen av. 

Noen innvendinger til tross - dette er garantert en hit for både kameratgjengen og familien. 
For selvsagt bør man spille flere. 
Like gøy som det er å spille sammen, like kjedelig er det å spille alene. 
Det blir som å sitte på restaurant og snakke med seg selv. 
