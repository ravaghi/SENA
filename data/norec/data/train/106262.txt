The Royalties:«The Royalties» 

(Blister/Bonnier Amigo) 

GENRE: POP Royal flush. 

Ta det fra en som har bodd der: 
Det er noe av et sjokk at man plutselig kan snakke om bra band fra Kristiansund i flertall. 
Og da bør man vel også skynde seg å påpeke at The Royalties har null og niks til felles med 120 Days, annet enn opphavssted. 
Samt at de er veldig bra. 

«The Royalties» er som skreddersydd for alle som synes at popmusikken skal være varm, levende, «ekte». 
Platen leverer på alle punkter, med referanser til sekstitallets psykedelia og syttitallets powerpop. 
Det er et deilig, ullent nostalgisk slør over dette, og med HP Gundersen og Yngve Sætre bak spakene har debutantene også funnet folk som kan dette uttrykket til fingerspissene. 
Analog suselyd inkludert. 

Albumet er lekkert krydret med stryk, blås og balsamerende koringer, og det kunne kanskje vært en innvending at det hele blir veldig snilt og rundt i kantene - om det ikke hadde vært for at det er nettopp slik The Royalties skal låte. 

ANBEFALTE KJØP: 
«Shipwreck At Bay», «My House Is Not A Home», «Lose Your Mind», «Time Is A Stranger» 
