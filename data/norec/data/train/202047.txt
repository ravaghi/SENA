Vi har kjørt oppgraderte Nissan Leaf
OSLO (DinSide Motor): 
Vi har vært på internasjonal presselansering av nye Leaf. 

Nissan Leaf er bilen som virkelig har fått fart på elbilsalget globalt, selv om det i de aller fleste markeder fortsatt er høyst marginalt. 
Modellen er blitt solgt i over 50.000 eksemplarer siden den ble lansert i 2011 og av disse har cirka 4.000 havnet på norske veier - da regner vi med parallell-importen, som ligger på cirka 10 prosent. 

På bilutstillingen i Genève viste Nissan frem den forbedrede utgaven av Nissan Leaf. 
Nå har vi kjørt den på norsk jord, og vi kan bekrefte at forbedringene er reelle. 

Bilverdenen har endret seg bare på den korte tiden som har gått siden forrige generasjon Nissan Leaf ble lansert. 
Her i Norge er elbilen i mye større grad blitt "normalisert", og har blitt en mye mer integrert del av trafikkbildet enn tidligere. 

Kjempefordeler 

Årsakene er kjent fra tidligere (les om elbilenes fantastiske fordeler her!), og mange av de tilreisende utenlandske journalistene som kom til Oslo for presentasjonen av oppgraderte Leaf, ble synlig imponert (De ble mindre imponert over all skitten som flyter over alt i byen). 
Spesielt var det selvsagt attraktivt å feie forbi morgenrush-køene i kollektivfeltet - fullt lovlig. 

Oslo, elbilhovedstad i Europa 

Så mens presentasjonen av nyheten Nissan Leaf, den første femseters "Golf-klasse" fullelektriske bilen, i sin tid fant sted utenfor Lisboa i Portugal, er det i disse dager Oslo som har æren av å organisere europalanseringen av oppfølgeren. 

Og det er mye å se på: 
Det dreier seg nemlig om en til dels betydelig oppgradert bil, med bakgrunn i tilbakemeldinger fra eierne av første generasjon, samt analyser av dataene samlet inn om Leaf-førernes bruksmønster i praksis, gjennom det dedikerte telematikksystemet CarWings. 
Det er dette systemet som gir brukeren mulighet til å fjernstyre oppvarming og lading av bilen via smarttelefon eller PC. 
Det logger også informasjon om lading, bruksmønstre og hvor langt det kjøres. 

Slik har over 100 forbedringer blitt tilført bilen, med stort og smått slik som forbedret varmeapparat, bedre sittestilling, større bagasjerom, opplyst ladeport for nattlading - og så videre. 

Europeisk Nissan 

En første nyhet med denne bilen er at produksjonen av versjonen som selges i Europa er blitt flyttet til Sunderland i Storbritannia. 
Produksjonen der er allerede i gang og med den gjør også Nissan en rekke mindre, men i sum ganske betydelige forbedringer. 

Variabelt utstyrsnivå 

Nytt er også at Leaf nå vil kunne leveres i tre utstyrsnivåer. 
Navnene vil Nissan-kjennere dra kjensel på: Visia, Acenta og Tekna. 
Acenta tilsvarer sånn omtrent nivået på dagens Leaf, mens Visia er en litt mer spartansk utgave som blant annet har stålfelger (16-toms) med hjulkapsler. 
Tekna er en mer luksuriøs versjon, og kan blant annet skilte med 17-toms aluminiumsfelger, skinninteriør, LED-hovedlys og Bose lydsystem. 

Eksteriørbilder: 

Lengre rekkevidde og bedre varmeapparat 

Nissan gjennomfører mye av den samme oppgraderingen av motor og batteripakke som nylig ble gjort for modellene som produseres i Japan og USA. 
Tidligere var offisiell rekkevidde 175 kilometer - den er nå økt til 199. 
I praksis betyr dette at kjøpere av den nye vil kunne regne med å få oppimot et par mil mer ut av et fulladet bil i forhold til den utgående. 

Det som antakelig vil ha størst innflytelse på rekkevidden under norske forhold, er det nye og forbedrede varmeapparatet. 
Nissan har nemlig utstyrt nye Leaf med varmepumpe, noe som vil gi en merkbar reduksjon i strømforbruket til oppvarming. 
Vi fikk til en viss grad testet ut dette selv i løpet av testdagen, med kjøring i april-vinterværet og rundt 0 grader. 

Raskere lading og bedre garanti på batteriet 

Den oppgraderte Leaf vil også kunne utstyres med en sterkere ombordlader, som vil muliggjøre lading på 6,6 kilowatt. 
Den raskere ladingen betinger at man har tilgang til et 32-ampères ladepunkt. 
Med dedikert ladeutstyr vil et nesten tomt batteri kunne bortimot fullades på cirka fire timer. 

Nissan Europa vil nå også gi utvidet garanti på batteripakken. 
Denne gjelder 5 år eller 100.000 kilometer og i tillegg gis en garanti mot svekket batterikapasitet under 70 prosent i garantiperioden. 

Merk deg at Nissan visstnok vurderer å gi den utvidede garantien tilbakevirkende kraft for tidligere solgte biler i Europa, noe som eventuelt vil bekreftes i løpet av de neste månedene. 

Mer praktisk 

Endringene kommer også livet ombord til gode. 
Ved å flytte lader/inverter fra hekken til motorrommet har man fjernet hinderet som tidligere lå i fremkant av bagasjerommet, hvilket gjør at bagasjerommet nå er på høyde med det man finner i andre biler i kompaktklassen (370 liter). 
Spesielt praktisk i utformingen er den imidlertid fortsatt ikke. 
Av andre endringer kan nevnes at setene foran har fått ny utforming og gir bedre støtte enn tidligere. 
De gir også bedre benplass for passasjerer bak. 
Denne er for øvrig helt OK for bilklassen. 
Interiøret kan ellers fås i "normaliserte", mørke farger og setetrekket er endret som standard - ikke lenger basert på 30 prosent resirkulerte plastflasker, men på 100 prosent resirkulerte sukkerrør (!) 

Overveiende god kjøreopplevelse 

Så til kjøreopplevelsen. 
Her er det ikke så mye å legge til, men det slo oss igjen i hvor stor grad dette er som en "normal" (i betydningen mer tradisjonell) bil å kjøre. 
Enda mer enn tidligere, synes vi nå, med de noe skjerpede kjøreegenskapene kombinert med lavt støynivå og god fjæringskomfort. 

Elmotoren gir nok krefter til utmerket og fra start ganske kvikk fremdrift - 0 til 100 tar 11,5 sekunder, tilsvarende en bil med forbrenningsmotor med tilsvarende maksimal effekt mens 0 til 50 går unna raskere enn for konkurrentene. 
Å holde følge med trafikken på motorveien byr heller ikke på problemer og vi opplevde ikke at rekkevidden ble dramatisk forringet ved å holde 100 kilometer i timen. 
Kjøring i rykk og napp er det uansett lurt å unngå. 
For vår del, med variert kjøring, hadde vi ifølge displayet et forbruk på mellom 1,7 og 1,8 kilowatt per mil. 

Et offer for sin egen suksess: 
En femmer 

Det vil nok overraske noen at Leaf i dag får terningkast fem, mens den mindre fullendte første generasjon fikk karakteren seks da den ble prøvekjørt. 

Det er et valg vi selvsagt står inne for, men som også må forklares: 

Da vi testet forrige generasjon var den nemlig i en nisjekategori. 
Elbilene på den tiden var ikke spesielt modne, og selv om Mitsubishi i-MiEV og søskenbilene Peugeot i-On og Citroën C-Zero fremsto som det suverent beste produktet, kom Leaf som et brak og fornyet hele kategorien. 
Ja, den slo faktisk konkurrentene ettertrykkelig og ble kåret til tidenes beste elbil beregnet på et bredt publikum. 
Sekseren var altså fortjent. 

Men nå har elbilene blitt voksne 

I dag kan man imidlertid anse den som en direkte konkurrent mot de bensin- og dieseldrevne alternativene, ja den er faktisk en fullverdig kompaktbil i konkurranse med VW Golf, Ford Focus, og Hyundai i30 med flere. 
Siden Leaf ble lansert første gang er standarden i klassen blitt ytterligere hevet. 

Vårt terningkast reflekterer derfor den paradigme-endring som har funnet sted. 
Noen langtursbil blir ikke Leaf før et nettverk med hurtigladestasjoner blir tilgjengelig, og sånn sett er terningkast fem en meget god score, for konkurransen i kompaktklassen er blitt markant tøffere bare de siste par årene. 

Konklusjon: 
Vellykket! 

Totalt sett er det klart at den fornyede Leaf i enda større grad svarer til kundenes behov - og det uten å medføre noen vesentlig økt økonomisk belastning. 
Kan man leve med begrensningene som har med avhengigheten av jevnlig opplading med fortsatt relativt sett kort rekkevidde mellom hver, vil man, mer enn tidligere, finne stort sett bare fordeler ved å kjøpe en Leaf. 

En vellykket og velkommen midtlivsoppdatering, altså! 

Fornyet Nissan Leaf kommer i salg i Norge i løpet av juni. 
