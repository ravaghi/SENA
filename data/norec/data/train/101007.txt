Låtanmeldelse:Bertine Zetlitz feat. 
Prepple Houmb 
- «Sett at vi sier det sånn» 

Zet sånn. 

Bertine Zetlitz feat. 
Prepple Houmb 

«Sett at vi sier det sånn» 

(første single fra album som kommer senere i år) 

I 2015 renner musikken – ikke minst norsk musikk – over av kvinnelige elektronikaartister ute i cerebralt, kunstnerisk ærend. 

En stil som Bertine Zetlitz var en pioner for her hjemme (jada, det fantes kvinner og synthesizere før Susanne Sundfør også). 
Og en stil hun forlater her, mildt sjokkerende ettertrykkelig. 

Ikke nok med at hun har skiftet språk – fra engelsk til norsk. 
Hun synger helt annerledes også, i den andre enden fra den didaktiske stilen vi er vant til (er det i det hele tatt mulig å forestille seg hvor lei Zetlitz må være adjektiver som «distansert», «kontrollert» og «kjølig»?). 
Her småsprekker stemmen hennes, hes av følelser, allerede i den andre linjen. 

I selve låten er det ikke en synth å høre, om vi ser bort fra det mellotronklingende strykerarrangementet. 
Tempoet er majestetisk saktmodig, melodien elegant og høstlig. 

Arrangementet faller heldigvis ikke ned i «Hver gang vi møtes»-gryta. 
«Sett at vi sier det sånn» blir aldri «P1-roots». 
Snarere er den en sofistikert, utpreget «voksen» poprock-ballade av den typen vi ikke hører så ofte lenger, pent anrettet med eteriske korarrangementer, vedvarende sørgmodig elgitarspill og Prepple Houmbs passende mutte duettvokal. 

Teksten synes å dreie seg om en «kontraktsforhandling» i et parforhold. 
En Zetlitz-spesialitet. 
Hun pleide å fremstå som suverent myndig i tvekamper som dette. 
Her virker begge parter nokså utmattede: 
«Og så ser jeg en annen vei». 

Om dette hamskiftet kan sammenlignes med noe, må det være svenske Thåströms plutselige u-sving hjemover og innover på «Skebokvarnsvägen 209» i 2005. 

Spennende det. 
Og denne sangen er en fin første frukt. 

MORTEN STÅLE NILSEN 
