TEST:Sennheiser PXC 310 

Hodetelefoner med aktiv støydemping. 

Hvis du først har prøvd hodetelefoner med aktiv støydemping er det nesten umulig å klare seg uten, spesielt hvis du reiser mye på jobben eller sitter i et åpent kontorlandskap. 

Det store spørsmålet er selvsagt hvilken modell du skal velge. 
For ikke bare er utvalget stort, det er også store kvalitetsforskjeller på støydempingen, og det er ikke til å legge skjul på at du her stort sett får det du betaler for. 

Vår desiderte favoritt er f.eks fortsatt Bose Quiet Comfort 15. 
Problemet er at den med sin veiledende pris på rundt 3.000 kroner blir for dyr for mange. 

Denne Sennheiser-modellen blir derfor et spennende alternativ, ettersom du får den i norske nettbutikker fra cirka 1.700 kroner. 

(Merk deg at PXC 310 kommer i to versjoner: 
Den vi testet har ledning, men du får også en blåtann-versjon fra 2.000 kroner.) 

Førsteinntrykk 

Til tross for den noe beskjedne fysiske størrelsen kjennes PXC 310 solide ut. 
Hodetelefonene sitter relativt stramt rundt hodet, men myke øreputer og skumgummi på innsiden av hodebøylen gjør at følelsen ikke blir for klaustrofobisk. 

Hodetelefonene er også foldbare, noe som er praktisk når du skal putte dem i sekken eller PC-vesken, og med på kjøpet får du en liten reisepose, samt de obligatoriske adapterne til fly-uttak og tilkobling til stereoanlegget ditt (= 6,35 mm jackplugg). 

Selv om du kan høre på musikk uten batteri, så forutsetter naturlig nok den aktive støydempingen at batteriet har strøm, og du får derfor også med en egen strømlader. 
Et lite minus her er at ladekabelen ikke bruker en standard mikro- eller mini-USB kontakt. 
Glemmer du ladekabelen før du drar på ferie ligger du altså dårlig an - selv om oppgitt batteritid ved bruk er på 20 timer. 
Det går forøvrig an å ta batteriet ut av hodetelefonene (men da bør du ha en skarp gjenstand for hånden), når du skal lade det. 
Dette er spesielt praktisk om du kjøper et ekstra batteri, noe vi anbefaler hvis du reiser mye. 
Det følger nemlig kun med ett batteri i pakken. 

Vi gir imidlertid Sennheiser trekk for en skjemmende detalj. 
Klaffen som skjuler ladepluggen er i gummi og ikke solid nok. 
Allerede etter en ukes bruk hadde vi problemer med å sette den på plass, og på sikt vil den stå i fare for å ryke. 
Det er et unødvendig svakhetstegn på et produkt som ellers virker solid. 

Støydemping i praksis 

Sennheiser kaller sin aktive støydempingsteknologi for NoiseGard, og som vanlig skjer dette ved at ørsmå mikrofoner fanger opp støykildene og utligner disse. 

Hodetelefonens NoiseGard-funksjon slås av og på ved å holde knappen på den høyre siden av hodetelefonen inne noen få sekunder. 
Vi presiserer også at lydkvaliteten blir langt bedre når NoiseGard-funksjonen er slått på - blant annet får bass og mellomtone en kraftig boost. 

Det fine med aktiv støydemping er at det filtrerer bort bakgrunnsstøyen, samtidig som du fortsatt kan prate med dine medpassasjerer uten å ta av hodetelefonene. 
Vil du i tillegg gi din samtalepartner full oppmerksomhet, aktiverer du bare Talkthrough-funksjonen ved å trykke en gang på menyknappen slik at den lyser grønt. 
Da beholder du støydempingen, men kutter ut musikken. 
Trykker du en gang til kommer musikken tilbake. 

Av en eller annen merkelig grunn fungerer imidlertid ikke volumknappene på hodetelefonenes høyre side når NoiseGard-funksjonen er aktivert. 
Den virker altså KUN når du har aktivert Talktrough-funksjonen. 
Siden lydkvaliteten er langt bedre når den aktive støydempingen er aktivert er dette litt unødvendig, og når vi først er i gang: 
Ideelt sett skulle vi også ønske at det var mulighet til å skippe til neste musikkspor, men heller ikke det får du mulighet til. 

Konklusjon 

Betjeningen kunne vært bedre, og heller ikke Sennheiser PXC 310 når opp til den totale stillheten du får med toppmodellen til Bose. 
Men så koster den da også 1.300 kroner mindre og siden støydempingen er det viktigste for oss - blir det den som redder femmeren her. 

Vi gir også plusspoeng for at hodetelefonene kan foldes sammen, fordi det gjør dem langt enklere å ta med seg. 

Vi opplever også lydkvaliteten ved musikk som helt ok, og dette er f.eks langt bedre enn på de rimeligste støydempende hodetelefonene vi hittil har testet. 
Og hvis du tilhører den store gruppen som er vant til f.eks. Koss populære Porta Pro vil du her oppleve et betydelig kvalitetsløft. 

Sammenlignet med dedikerte musikkhodetelefoner savner vi imidlertid litt fokus og minst et klarere stereoperspektiv, men igjen: 
Da prater vi helt andre prisklasser. 
