Mektige vingeslag
Department 
Of Eagles: 
In Ear Park 

Det er uhyre lenge mellom man får høre musikk som kan låte så velkjent og samtidig så gnistrende unik som In Ear Park. 
Her snakker vi nesten utenomjordiske kvaliteter, som i all sin uanfektede eleganse lander som et av årets beste album. 

"No One Does It Like You": 

Department 
Of Eagles deler på mange måter territorium med plater som Illinois, The Soft Bulletin eller for den del OK Computer; en følelse av å lytte til musikk fra en annen verden og epoke. 
De bruker noen av de samme elektro/folk-elementene som samtidige kunstprosjekt som Au, Dirty Projectors og High Places, men har i tillegg et låtskriverhjerte som slår i takt med nettopp Flaming Lips og Sufjan Stevens. 
Det man får er musikk som slår pusten ut av en med sine høytidelige, vakre melodier og filmatiske innpakning. 

[kml_flashembed movie="http://www.youtube.com/v/KAzMTpUATys" width="425" height="350" wmode="transparent" /] 

Mellom Phil Spector-inspirerte melodier som på ”Herringbone” og ”No One Does It Like You” er det smygere som ”Around The Bay”, ”Waves Of Rye” og ”Phantom Other” som tviholder på oppmerksomheten i det lange løp. 
Akkurat nå er kanskje "Teenagers" favoritten, men det spiller virkelig ingen rolle hvilken man velger seg her. 
Dette er såpass bra at til og med bandhalvpart Daniel Rossens andre band Grizzly Bear bør gå i tenkeboksen til neste plate. 

Maken til pop-genistrek skal man altså lete lenge etter; dette er et album som platesamlere i fremtidige generasjoner vil slåss om. 
Jeg sikrer meg et par-tre eksemplarer allerede. 
