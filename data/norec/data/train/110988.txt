Klisjéfylt om vennesex
De aller fleste forsøk på å oppdatere den evigunge filmsjanger «romantisk komedie», ender likevel opp med å bli høyst forutsigbare. 
Hollywoods krav til seier for den gode moral er like påtrengende nå som for 40-50 og 60 år siden. 

Halvnakne kropper, heftig klining, en del sex, og enkelte saftige replikker er de gjenkjennelige ingredienser i denne komedien. 
Legg til et uanstrengt forhold til marihuana, lesber og homser, så har du en 2011 utgave av den tradisjonelle sjanger. 
Men forvent ikke overraskelser i sluttfasen. 

Duoen Natalie Portman og Ashton Kutcher er paret som bestemmer seg for å være sexvenner. 
Vennskap er ok, forelskelse er tabu. 
Portman har energisk driv, dog ikke av samme kaliber som i «Black Swan», og Kutcher er småsjarmerende. 
Likevel fortoner de seg mer som klisjéfylte personer fra ymse TV-serier enn et par du virkelig tror på. 
Kevin Kline som Kutchers far har et par herlige små stikk, og det øvrige persongalleri glimter også til med effektiv replikkføring. 

Resultatet er lett forgjengelige underholdning. 

BORGHILD MAALAND 
