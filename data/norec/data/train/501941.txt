Terrorplanlegging i leselystens navn
Kanskje er det fordi jeg bor bare tre kilometer fra målet for denne terrorplanen, at den føles i overkant lettvinn og kynisk. 

Problemet med de harde pakkene, er at nesten ingen av dem gir gutter lyst til å lese, mener barnebokforfatter Arne Svingen. 
Samme dag som kronikken hans sto på trykk i Aftenposten, dumpet dilemmaet ned i postkassen. 
«Dronen» er en lettlest spenningsbok for ungdom; Tor Arve Røsslands tredje bidrag i Skumringsserien til Mangschou forlag. 
Den aktualiserer på ny spørsmålet om hvor langt det er greit å gå for å skape leselyst. 

Røssland er flink til å velge problemstillinger som er relevante for unge lesere. 
Thomas (14) er blitt utsatt for et overfall i Bergen. 
Politiet har henlagt saken. 
Nå er han og foreldrene flyttet et stykke utenfor byen. 
Han har ingen venner, og foreldrene er mest opptatt med sitt. 
Ikke rart Thomas blir glad når noen i det nye miljøet tar kontakt. 
Naturlig nok er han villig til å strekke seg langt for sine nye venner. 

Forfatteren har utstyrt ham med mange unges drøm: en egen drone. 
Med den hjelper han gjengen å filme den ulovlige virksomheten sin. 
De bedriver spektakulær råkjøring, som de legger ut på nettet. 
Visst fins det også i virkeligheten nettsteder for deling av ulovlig kappkjøring. 
Thomas kan dessuten bidra med nyttig datakunnskap, for han vet hvordan man skjuler sporene sine på nettet via VPN. 

Utgangspunktet er med andre ord både aktuelt og spennende. 
Når gjengen går så langt som til å forårsake trafikkulykker med vilje, burde det holde til en spenningsbok. 

Men gjengen viser seg også å være nynazister. 
I løpet av 188 knappe sider forsøker Røssland å skape en terrorist av Thomas. 
Vi skal fra «Jeg har egentlig aldri tenkt over at bøllene [som overfalt meg] var utlendinger» på side sju – til «Og hva er normalt? 
Å sitte i ro mens apekattene overtar landet vårt? 
At utlendinger skal få overfalle oss på åpen gate? 
Voldta jentene våre? 
Drepe oss!» på side 184. 

Politisk nærmer vi oss Anders Behring Breiviks retorikk. 
Hadde vi enda fulgt Thomas på litt avstand. 
Fra innsiden virker dessverre ikke denne jeg-fortelleren helt overbevisende. 
Eller heldigvis. 
Røssland agiterer på ingen måte for nazisme, snarere tvert i mot. 
Thomas høres etter hvert ut som en papegøye dopet på internettpropaganda. 
Men dermed gir også teksten for lettvinne svar på sitt sentrale spørsmål: 
Hva gjør en 14-åring til en mulig terrorist? 

Kanskje er terrorisme et for stort tema for lettlestkonseptet. 
En såpass reell trussel krever samme respekt og nyanser som Røssland tidligere har behandlet voldtekt med i romanen «Glimt». 
På den annen side er det å bruke et terrorangrep som virkemiddel for å skape leseglede, frekt nok til å fange oppmerksomheten også hos de mindre leselystne. 
Arne Svingen har rett i at det trengs. 

Trøsten får være at det kunne vært verre. 
Røssland pøser ikke på med blodige actionscener med samme kynisme som mange forfatterkolleger gjør når de vil lokke gutter til å lese ved å vise at bøker er for tøffinger. 
Den avsluttende grøssertvisten overlater til fantasien hva som skjer om noen faktisk sprenger restauranten på Fløyen i luften. 
