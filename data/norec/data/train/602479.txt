Koselig med Van
Når Van Morrison skal hygge seg, gjør han som gamle musikere gjerne gjør: samler noen kompiser og spiller blues. 

BLUES 

Van Morrison 

"Roll with the Punches" 

(Caroline/Universal) 

I 2017 er ikke et nytt Van Morrison-album noe som automatisk skaper den helt store entusiasmen. 
Et nytt Van Morrison-album hovedsaklig basert på gamle blues-standarder gjør det i hvert fall ikke. 
Til det har vi hørt for mange halvdaffe, tilbakeskuende plater fra den kanten de siste 20–30 årene. 
Når dét er sagt: 
"Roll with the Punches" gjør ikke skam på verken låtene eller artisten, det altså. 

Faktisk er det riktig trivelig å høre rockens kanskje største surpomp senke skuldrene og bare kose seg med musikken. 
Det hjelper helt sikkert at han her har omgitt seg med gamle venner. 
Jeff Beck, Chris Farlowe, Georgie Fame og Manfred Manns Paul Jones er artister Morrison har kjent helt siden de alle tok del i den britiske blues-boomen på 1960-tallet. 
Stemningen er jovial og det musikalske håndverket er – det sier seg kanskje selv – utmerket. 

Og da får det kanskje bare være at en del av oss også i fremtiden vil finne frem det sjeleløftende mesterverket "Astral Weeks" (1968) eller det ekstatiske live-albumet "It's Too Late to Stop Now" (1974) når vi vil ha vår dose Van. 
