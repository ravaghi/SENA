En humanistisk western
Historietimer kan neppe bli mindre romantiserende enn dette. 

DRAMA/WESTERN 

" 
Sweet Country" 

Australia 2017 

Regi: 
Warwick Thornton 

Manus: David Tranter, Steven McGregor 

Skuespillere: Bryan Brown, Hamilton Morris, Sam Neill, Thomas M. Wright, Ewen Leslie, Gibson John, Natassia Gorey-Furber, Matt Day, Anni Finsterer, Tremayne Doolan, Trevon Doolan 

Aldersgrense: 
15 år 

Australia er en like naturlig setting for westernfilmen som USA. 
Ikke bare har de to nasjonene urfolkene, nybyggerne og de endeløse, harde landskapene til felles, men begges historier er også gjennomtrukne av rasisme og vold. 
"Sweet Country" er en australsk western som tar utgangspunkt i denne såre tematikken. 

Et eller annet sted ute i "The Outback" i årene etter Første verdenskrig, lever de hvite innflytterne – noen av dem forfyllede sadister, noen av dem velmenende kristne – som eneherskere på hvert sitt karrige stykke land. 
De sorte synes på sin side å ha akseptert rollen som undersåtter med resignert sørgmodighet. 
Alle skal de bli satt på prøve når en sort arbeider tvinges til å drepe en hvit gårdeier i selvforsvar. 

" 
Sweet Country" er like streng i form som i innhold. 
Ingen snakker i utide, lydsporet er lite annet enn vind og surrende fluer, tempoet er nesten pinefullt langsomt, en trussel om brutalitet og fornedrelse ligger som et kvelende teppe over nesten hver eneste scene. 
Resultatet er at selv det minste tegn til ømhet oppleves dypt bevegende. 
Akkurat nå kan jeg ikke komme på å ha sett en mer humanistisk western. 
