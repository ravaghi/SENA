Murermesteren
FORNEBU (VG) 
Gigantmuren til Roger Waters er tematisk oppdatert og dessverre fremdeles aktuell. 

Konsert: 
Roger Waters - «The Wall Live» Sted: 
Telenor Arena (utsolgt, også på dagens ekstrakonsert) Publikum: 
Ca. 18000 

«The Wall», hans 31 år gamle konseptuelle mesterverk, handler ikke lenger om muren mellom øst og vest. 
Men det fremmedgjorte, fryktfremkallende og antiautoritære er fremdeles grunnpilaren i forestillingen, selv om Waters' moderne krigsbilde nå handler om krigsherrer og terrorister. 

Et hovedelement her er bildene av terror- og krigsofre som projiseres mot muren. 

Norge har selv mistet ti soldater i kamp i Afghanistan og kan relatere oss til dette. 
Roger Waters også - han mistet sin stridende far i Italia under annen verdenskrig. 

Men først og fremst betyr 31 år med teknologisk utvikling at det visuelle elementet er til å gispe enda høyhere av, konstant i to timer. 
Krigsfly som styrter i muren, ekstreme pyroeffekter, flygende gigantgriser og lærere og ikke minst en lyssetting og et detaljert, fargerikt og tøyelig lyd- og filmdesign mot muren som utfordrer enhver logisk sans med sine surround- og tredimensjonale effekter. 

Muren bygges sakte bak Waters og hans band i første akt, og etter pausen blir den stående under showets to ypperste låter, «Hey You» og «Comfortably Numb». 

Og nummen blir man. 
Her bombarderes vi med en følelsesmessig kulde og kynisme, både i musikk og bilder, som sjelden er sett på en scene, «Waiting For The Worms» er i så måte et monumentalt mesterverk i klassisk angst, 

Der kommer også skriket etter å rive muren. 
Og ned går den. 
med et brak i et audiovisuelt klimaks som en gang for alle understreker at «The Wall»-showet handler mer om den kunstneriske helheten enn musikken isolert. 

Jeg så verdenspremieren på dette showet i Canada i fjor høst, men er like imponert denne gangen. 
Minst. 
Gled dere til i kveld, dere som har billetter! 
