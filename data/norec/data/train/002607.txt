Sju steg mot toppen
En solid rapper fra blodbyen leverer en effektiv og lytteverdig EP. 

– EP-navnet Seven er en Seinfeld-referanse, en homage til George Costanza. 
Jeg har sett på Seinfeld hele livet, og når jeg skriver pleier jeg å ha serien på skjermen på mute, sier den ambisiøse rapperen fra blodbyen om inspirasjonen til den ferske EPen. 

Tidvis popleflende Seven klokker inn på 22 minutter, og består av, du gjettet riktig, sju låter. 
Engelskrappende AreaFY disponerer talentet uten spillopper på EPen. 
Sporene er luftig produsert og ofte behagelig for øregangene, og de kler hverdagsuniverset AreaFY fremlegger på det endelige resultatet. 

Han gjorde en god figur i 2012 med Young Blue Eyes, og Seven plukker opp tråden. 
Bergenseren gir oss effektivt hiphop-materiale med nikk mot pop, uten å miste seg selv på veien. 
Ambisjonsnivået er skyhøyt, og AreaFY er en interessant rapper som gjør seg ikke bort når han synger: 
En relativt sjelden egenskap hos rappere. 

Se musikkvideoen til "In Your Ear": 

Anslaget er “Level Up”, en funky sak med fint pianodriv, før det dempes med “So Loud”. 
“Hold Up” og “In Your Ear” glitrer, og Martine Marbel-gjestede “Cloud 9” er kanskje EPens mørkeste sak. 
AreaFY er breial på “Mink” og rapperen runder av ballet med ettertenksomme “She Gave Her Love”. 

Skyfrie Seven er en sympatisk og lytteverdig utgivelse uten “fillers”. 
Så får vi se om rapperen omsetter det tydelige talentet enda bedre ved neste korsvei, selv om han er tro mot målet og pallplasserer seg i denne omgangen. 
