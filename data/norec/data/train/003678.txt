Trolljegeren
En ny norsk filmklassiker er født! 

En ny norsk filmklassiker er født! 
Det vil si – den har kommet dundrende ned fra fjellet. 

Trolljegeren kombinerer særnorske kulturbegreper med filmatiske virkemidler vi best kjenner fra den andre siden av Atlanteren. 
Dette har gitt et lykksalig godt resultat. 

Filmen er både skummel, spennende og vanvittig morsom! 
Jeg er vilt begeistret! 

Jager noe stort 

Dette er av typen film du helst ikke skal vite så mye om. 
Men dette kan avsløres: 
Mystiske opptak viser et dokumentarteam fra Høgskolen i Volda forfølge en mann på Vestlandet. 
De mistenker ham for å være krypskytter på jakt etter bjørn. 

Det viser seg at Hans (Otto Jespersen) jager noe mye større. 
Han påstår i hvert fall det. 

Filmteamet overtaler ham til å la dem være med, noe som skal vise seg å ikke være så lurt. 

Fakta blir hemmeligholdt 

Regissør og manusforfatter André Øvredal takker de som leste eventyr for ham som barn i rulleteksten. 
Det gjør jeg, også! 

Filmen renner nemlig over av fantasifulle forklaringer om hva som egentlig foregår i den norske fjellheimen. 

Vi står overfor en konspirasjon på høyt plan, der fakta blir hemmeligholdt for det norske folk. 
Lattermusklene får god trening etterhvert som det ene etter det andre forholdet avdekkes, ofte rotfestet i ekte sannheter. 

Ikke bare skummel 

Manuset er smart skrevet i en original ramme. 
Man kan selvsagt trekke klare paralleller til The Blair Witch Project, den amerikanske liksom-dokumentaren som ble en enorm suksess i 1999, men Trolljegeren utmerker seg på mange flere områder enn bare å være skummel. 

Øvredal slenger blant annet ut aktuelle kommentarer om alt fra monstermaster til klimaendringer. 
Dette gjøres i en krevende form, der historien fortelles gjennom tilsynelatende spontane opptak. 

Ambisjonsnivået er høyt, men denne filmen sitter på toppen av Galdhøpiggen! 

Hysterisk morsomt 

Otto Jespersen kunne knapt ha spilt rollen sin bedre. 
Trolljegeren 
Hans er som skapt for hans bitende humor, avlevert med en slepen og nesten arrogant mine. 

Hans er ingen komiker, men måten han uttrykker rimelig drøye setninger på, gjør det hysterisk morsomt. 
(- En jotne på langtur, det er ikke bra). 

Filmteamet spilles av Glenn Erland Tosterud, Tomas Alf Larsen og Johanna Mørck, og fungerer strålende som våre representanter i filmens virkelighet. 
De gjør alt mer ekte, selv i de eventyrligste situasjoner. 

Kom deg på kino! 

André Øvredal vant Filmpolitiets kortfilmpris i 2009 (for Brukerstøtte). 
Nå må jeg finne opp en langfilmpris, for den skal han jaggu få! 

Min klare oppfordring er altså: kom deg på kino i en viss fart og se Trolljegeren! 
I hvert fall før Hollywood eventuelt skulle finne på å lage en remake. 

Men jeg ser ikke helt hvordan denne historien skulle fungere bedre noe annet sted enn i norsk fjell og natur 
