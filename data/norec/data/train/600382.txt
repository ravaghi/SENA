Sobert drama om drøm, identitet og kjønn
Dette amerikanskproduserte filmdramaet baserer seg på en liten roman av den irske forfatteren George Moore. 
Roman ble, for rommelig lenge siden, dramatisert og oppført på Broadway. 
Der har nettopp Glenn Close spilt Albert Nobbs i flere perioder, helt fra 1982. 

I femten år har hun arbeidet for å lage en filmversjon av dramaet. 
I tillegg til hovedrollen medvirker hun både som produsent og manusforfatter. 

Handlingen utspilles i Dublin, Irland, omkring skiftet 1800/1900. 
En periode, for å si det enkelt, hvor kvinner ikke akkurat ble oppmuntret til å skape sine egne karrierer. 
Albert Nobbs er kelner ved et av Dublins finere hoteller. 
En litt sky, formell mann, med et noe sirlig og forfinet utseende. 
Han lever enslig, i et rom på toppen av selve hotelbygningen. 

Men hør: 
Albert Nobbs er egentlig en kvinne. 
Hun har forkledd seg som mann for å få arbeid. 
Hvordan hun er kommet til å bli Albert Nobbs, avsløres senere i filmen. 

Albert Nobbs har en drøm i seg, en drøm om å etablere sin egen, lille tobakksbutikk, med rom ovenpå. 
Hun sparer nesten hver penny hun tjener — og hun får mye tips. 
Pengene gjemmer hun under gulvplankene. 

Så: 
Ved et av disse selsomme treffene som ikke bare skjer i litteraturen eller i filmens verden, de kan også skje i virkeligheten, møter hun en husmaler, han skal utføre diverse malerarbeid i hotellet. 
En djerv, utadvendt person. 
Ved et uhell forstår han at Albert er kvinne. 
Redd som en spurv trygler hun ham om ikke å si noe til noen. 
i stedet tar han av seg skjorten og viser henne fullmodne bryster. 
Han er en Hun. 
Og ikke nok med det: 
Han er gift med en kvinne. 
Hele verden tror de er mann og kvinne, de er kvinne/kvinne. 

Denne nye viten utvider Albert. 
Han/hennes drøm blir fastere og den får en ny dimensjon. 
Og et drama, som har i seg både lyse, sære og mollstemte toner, stiger opp og folder seg ut. 
Et drama der grunnpilarene er løgn, drøm, håp, identitet og kjønn. 
Kanskje kan en si at det er et drama om å forsøke å snu sitt eget liv uten å inneha den nødvendige dynamikk for å lykkes. 
Kanskje. 
"Albert Nobbs" er et usedvanlig finstemt drama. 
En sitter med en stor følelse av å bivåne et drama med britisk tone, rytme og bevegelser, ikke en amerikansk produksjon. 
Selve dramaets struktur er så nett utført at du får den samme følelse som når du hører de spede, skiftende lyder fra en "uro". 

Presis det samme kan en anføre om spillet til amerikanske Glenn Close. 
Hun har bak seg en rekke filmer, blant annet "Åndenes hus" og "Fatalt begjær". 
Hun er nominert til Oscar hele seks ganger, også for denne rollen. 
Hun er omgitt av en stab av meget formbevisste, britiske skuespillere, skuespillere som forstår at de er med i et samspill, ingen utidige soloutspill her. 

Verdt å understreke: 
Historien om Albert Nobbs bygger på autentiske historier om kvinner i den tids Dublin som levde deres liv som Albert Nobbs og som ekteparet som er beskrevet over. 

Sum: 
En film som beveger en, på den rene og ujålete måten. 
Som å høre et musikkstykke for ét instrument, en cello. 
