Flott bluesaften i Ravnedalen
”Dette er årets høydepunkt for oss, å få komme tilbake til Generalen!” var det første Knut Reiersrud sa når han kom på scenen fredag 18. Juni i Ravndalen. 
Det var sommerens tredje konsert på Cafè Generalen og rundt 200 publikummere ble ønsket velkommen til en to timers lang konsert med låten Sylvartun. 

Denne mannen er en allsidig musiker, som også denne kvelden fikk vist mange av sine musikalske atributter. 
Vi fikk både norske folketoner, et par salmer i nydelige arrangement, latent blues, og intense øyeblikk der man virkelig følte energien fra scenen. 

Veien har alltid gått videre for denne rastløse og talentfulle gitaristen, og han har hele tiden søkt nye utfordringer, samtidig som han alltid har vært godt forankret i bluesen. 
Konserten begynte med bare Reiersrud på scenen, og allerede fra første låt så publikum ut til å trives stort. 
Etter hvert fikk han selskap på scenen, og musikerne han hadde med seg er rutinerte og profesjonelle. 
Bandet var i aller høyeste grad et svært veldrevent maskineri, med David Wallumrød på tangenter, Bjørn Holm på bass, og Andreas Bye på trommer. 

Gjengen spiller rett og slett veldig bra, og det var et stort spenn i både uttrykk og intensitet. 
Fra nydelige og rolige perler, til intense og hardtslående riffbaserte låter. 
Musikken har et stort rom for improvisasjon, og det er også her Reiersrud virkelig får vist magikeren i seg. 
Soloene hans viste dybde, modenhet og lekenhet på en og samme tid. 
Selv om låtene ofte var lange tilførte han stadig noe nytt, noe som gjorde musikken uforutsigbar og levende. 
Han snakker med gitaren, og har et imponerende ordforråd! 

En to timers lang konsert kan for enkelte kanskje bli i lengste laget, og det var færre publikummere på slutten av konserten enn det var på begynnelsen. 
Likevel klarte han å holde den gode stemningen intakt, og jeg vil nok tro at det var flere enn meg som fikk en flott fredagskveld i Ravnedalen! 
