TV-anmeldelse «Normal galskap»:Godt om galskap 

Det er mulig det er en helt «normal galskap», men det kilte stort sett i magen min nesten hele det første programmet av Are Sende Osens nye serie som har premiere på NRK1 i kveld. 

«Normal galskap» 
Norsk underholdningsserie i seks deler. 
Programleder Are sende Osen. 
Premiere i kveld på NRK kl. 21.40 

Med skrekkblandet fryd og overstrømmende lykkelig for at jeg satt trygt foran et TV-apparat, ble jeg med når Are følger to erfarne basehoppere som oppfyller en gammel drøm: 
Et vågalt svingstangstunt på toppen av en 1200 meter høy klippe. 
Og det går rett ned - og jeg røper kanskje ikke for mye ved å si at det nesten går rett til helvete også. 

Men når alt går bra, er i hvert fall utgangspunktet godt for at det blir bedre TV-underholdning. 
Og det er en mulighet som Are Sende Osen forvalter godt. 

Man trenger ikke akkurat være Einstein for å skjønne at ekstremsport kan være med livet som innsats. 
Men den gode Are klarer å gi mange svar på hvorfor noen mennesker er villige til å risikere alt - og vi snakker utvilsomt om alt, for noen sekunders nytelse. 

Det blir en fascinerende og tankevekkende blanding og balansegang av saklig informasjon, og en nesten overveldende trang til å måtte se hvordan dette går. 
Klarer de stuntet? 
Har de to våghalsene de ytterst små marginene på sin side? 

Dette er infotainment slik det skal være. 
Nok en gang byr Are Sende Osen på seg selv, her er det ikke slik at «tankene mine får du aldri», tvert imot tenker han høyt som de fleste av oss tenker inni oss og stiller spørsmålene vi andre ville stilt. 

Så etter et halsbrekkende første program, som blir brukket opp av uhøytidelig animasjon, er det bare å glede til de fem neste: 
Her skal Are prøve (og sannsynligvis lykkes ganske så godt) å gi svaret på hvorfor tilsynelatende oppegående mennesker prøver å presse seg inn i skjønnhetsidealer, spiller bort pengene sine, tror på ånder eller tiltrekkes av smerte. 
