Mods «Time Machine»
(Universal) 

Morten Abels mørke hemmelighet 

For noen uker siden fikk jeg en SMS fra en trommeslager i et herværende black metal-band. 
En altetende musikkfantast; nå var han imidlertid ute av seg: 
«Hørte Mods for første gang her om da'n. 
Låt som en byoriginal/uteligger. 
File under: 
Ekstremt rævva.» 
Hårde ord, og det skal med en gang sies at jeg antar han hadde hørt en låt med førsteutgaven av Morten Abels åttitallsband - de som sang på norsk, ga ut platene «Revansj» (1981) og «America» (1982) og hadde en stor Norsktopp-hit med den evinnelige «Tore Tang» («ein gammæl mænn / heile byen kjenner hænn», etc.). 
«Time Machine» (1983) er av en helt annen utgave av bandet. 

Og trass i at Morten neppe er særlig glad for at dette nå kommer ut igjen, har «Time Machine» mer med Abels nåtid å gjøre enn jeg forventet. 
En slags The Police-aktig åttitallspop gir teppe til hans allerede her egenartede stemmebruk, og Abel-analytikere, om slike finnes, vil kunne dra flere linjer fra denne tjueto år gamle musikken og til den han lager i dag. 
Hvilket bare kan bety at Morten Abel er en vaskeekte original. 
Norges Kevin Ayers, har jeg bestemt meg for. 

MORTEN STÅLE NILSEN 
