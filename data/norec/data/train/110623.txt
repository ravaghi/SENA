«St. Thomas»
COUNTRY/INDIE (Racing Junior/Universal) 

Litt av et røverkjøp, denne boksen. 
Fire CD-er, en DVD og en liten bok for rundt to hundre kroner er fabelaktig valuta for pengene. 

Da Thomas «St. Thomas» 
Hansen ble funnet død i leiligheten sin i september i fjor, hadde han en omfattende produksjon bak seg. 
Det gikk ofte fort i svingene der i gården, og platene hans hadde et hjemmelaget preg - som om sangene hadde blitt skrevet og innspilt i løpet av en lang søndagsfrokost rundt kjøkkenbordet hjemme. 
Dette kunne være både sjarmerende og frustrerende. 

Av og til snublet han over en melodi så fengende at det ble store radiohits av det. 
Andre ganger kunne den snodige hybriden hans av amerikansk country og norsk folkemusikk virke i overkant skjør og kokett. 

Ett er sikkert: 
Vi mistet en genuin rockoriginal da vi mistet Thomas Hansen. 
Denne boksen gir oss én CD med 16 «greatest hits», én CD med alternative opptak og demoversjoner, to CD-er der andre artister tolker sangene hans og en velfylt DVD med konsertopptak, musikkvideoer og dokumentarer. 
«Be Cool, Be Nice» gir oss artisten i all sin menneskelighet: 
Ambisjonene, egoet og den ekstreme usikkerheten. 
Et flottere og mer kjærlig minnesmerke en denne pakken er aldri blitt en norsk rockmusiker til del. 
