En russisk romodyssé
Nei, Luke Skywalker var ikke det første mennesket i verdensrommet. 

DRAMA 

"Spacewalker" 

Russland 2016 

Originaltittel: 
Spacewalk 

Regi: 
Dmitriy Kiselev 

Manus: Sergey Kaluzhanov, Yuriy Korotkov, Oleg Pogodin 

Skuespillere: 
Aleksandr Ilin, Vladimir Ilin, Yuriy Itskov, Konstantin Khabenskiy, Evgeniy Mironov 

Musikk: 
Yuriy Poteenko, Aleksandr Vartanov 

Aldersgrense: 9 år 

Opp gjennom årene har vi sett så mange filmer om amerikanere i verdensrommet at det er fort gjort å glemme den (sovjet-)russiske siden av saken. 
"Spacewalker" er historien om da Alexey Leonov i 1965 ble det første mennesket til å vandre i rommet. 

Det er ingen tvil om hvilken av filmens tre tydelig adskilte akter som engasjerer mest. 
Opptakten – treningen og testingen, prøvingen og feilingen – fremstår som noe av et pliktløp. 
Finalen – de siste strabasene før triumfen vi vet skal komme – melkes i lengste laget. 
Skildringen av selve romferden gjør at de to timene og 20 minuttene i kinosetet likevel er vel verdt å holde ut. 

Ikke minst får "Spacewalker" frem hvilket dumdristig prosjekt dette faktisk var. 
Romskipet er trangt og skranglete som en gammel Lada. 
De sovjetiske myndighetene er mer opptatt av å komme amerikanerne i forkjøpet enn av sikkerhet og den slags detaljer. 
Og prøvelsene Leonov og hans kamerat Pavel Belyayev må gjennom, er skildret med en intensitet og troverdighet som matcher en hvilken som helst av filmens hollywoodske motstykker. 

Da kan vi leve med at innledningen og avrundingen blir i seigeste laget. 
