M.I.A.:For en artist, og for et liv! 

Dokumentaren om henne er akkurat som artistikonet M.I.A. selv: grenseløs, uforutsigbar, smart, fargesprakende og helt uimotståelig. 

Matangi/Maya/M.I.A 

Sjanger: 
Dokumentar. 
Nasjonalitet: England/USA 2018. 
Regi: 
Steve Lorridge. 
Lengde: 
1 time 37 min. 
Aldersgrense: 12 år. 
Kinopremiere: 16. november. 

Først tok M.I.A. verden med storm med sine hardtslående og morsomme tekster pakket inn i en uimotståelig miks av eklektisk hip hop, elektronika, dance og world. 
Parallelt ble hun en kontroversiell politisk agitator. 
I denne fengslende dokumentaren, regissert av hennes gode venn og tidligere studiekamerat Steve Lorridge, får vi et fascinerende og svært personlig innblikk i både et unikt, talentfullt menneske og en brennende sjel. 

Matangi het hun da hun ble født og bodde på Sri Lanka til hun var rundt ti år. 
Hennes far var en av grunnleggerne av den tamilske motstandskampen under borgerkrigen i landet. 
Mens han kjempet mot regjeringshæren, flyktet moren med barna til London. 
Der ble Matangi til Maya, og vokste opp med dans og musikk i et tamilsk miljø i metropolen. 

Men det var filmskaper hun først ville bli. 
Så gjennom hele livet har hun latt kamera gå. 
Lorridge har kunnet velge og vrake i filmgull fra hele hennes liv og oppvekst til denne dokumentaren. 
Totalt spenner opptakene i filmen over 22 år, supplert med kontroversielle musikkvideoer og opptredener, samt nyhetsklipp og andre store begivenheter fra artistens liv og karriere. 

Om det er interessant nok å følge Mayas immigrantoppvekst i håndholdt kamera, er det først da musikkarrieren hennes tar av og artistnavnet M.I.A. oppstår, at også den flimrende, fragmenterte dokumentarfilmen gjør det. 

For kamera har rullet og gått gjennom hele prosessen: veien til å bli et musikalsk og politisk ikon for tamilenes situasjon i opprinnelseslandet, via private opptak fra reisene tilbake til Sri Lanka og kontroversene hun møtte i USA med sine uttalelser og musikkvideoer. 

Hoppene i tid og sted, og mellom den offentlige M.I.A. og den private, personlige Maya, skaper en glitrende skissebok av hennes personlighet, kunstnersjel og motivasjon. 
Og et miljø, et liv og en borgerkrig som preget identiteten hennes sånn. 
