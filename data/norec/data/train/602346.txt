Veteraner med flott plate
Norske cowboyer er kanskje ikke det mest spennende i mars 2017, men disse "Good Ol' Boys" får det til så det holder. 

To nordlendinger som bor i sørpå. 
Arne Benoni har lenge hatt eksil i Sandefjord, mens Ottar Big Hand Johansen bor i Oslo. 
Veiene deres har krysset hverandre nå og da, og etter en countryfest i Sandefjord for et par år siden, bestemte de seg for å lage noe sammen. 
Her er resultatet. 

De beste låtene her er knallgode, og de er først og fremst ballader. 
Det gjelder ikke minst den nydelige "Lucky", der Big Hand får vist hvilken varm og følsom stemme han har. 
"You Make Me Shine" er nesten like fin og behagelig, mens Arne Benoni viser sine vokale fortellerevner på den sterke låten, "The Porch Light is Burning". 

Begge to har klart å leve et langt liv med musikken som drivkraft og inntjening. 
De har vært tro mot sin sjanger på hver sin måte. 
Det gir seg utslag i en stilsikkerhet som er besnærende, samtidig som de utfyller hverandre når det gjelder stemme og uttrykk. 

Det er ikke slik at de får poeng og terning for lang og tro tjeneste. 
Det er fordi de har satt sammen et album med gode låter som treffer og forfører, og fordi de formidler tekster og historier som det er verdt å lytte til. 

Big Hand & Benoni gjør konsert på Kick scene 15. mars og i Lyngdal kulturhus 23. mars. 
