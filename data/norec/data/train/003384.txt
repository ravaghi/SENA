Meet the Spartans
Lite morsom komedie. 

”Meet the Spartans” er en parodi på ”300”, som selv er en nær parodisk film, men som jeg elsker! 
Ingen kødder med Kong Leonidas, har jeg tenkt. 
Men så kommer altså ”Meet the Spartans” og gjør nettopp det. 

Resultatet varierer fra litt morsomt til ekstremt pinlig. 
Problemet er at filmen er ekstremt pinlig nesten hele veien, så denne filmen kan spyles ned sammen med bæsjehumoren sin! 

Lo mer av "300" 

Filmen følger historien i ”300” rimelig slavisk. 
En gruppe krigere fra Sparta drar for å bekjempe kong Xerxes og hans hær. 
Og så har filmskaperne bygget en hel del sketsjer inn som av og til funker, men for det meste ikke. 

Filmskaperne skal ha ros for måten de har gjenskapt 300-universet på. 
Det ser faktisk ikke så ille ut, selv om det har et komisk skjær over seg. 
Men jeg lo mye mer av ”300” enn av ”Meet the Spartans”. 
Det burde vært omvendt. 

Ikke morsomt 

Ofte er det tv-show som blir pariodert, som for eksempel ”American Idol”, ”America’s next top model” og ”Deal or no deal”. 
Parodier på tv-show jeg ikke kunne brydd meg mindre om, er ikke morsomt. 

Og overraskende ofte føler filmskaperne at de må overforklare hva det er som parodieres. 
Som når en Paris Hilton-kloning dukker opp, så må noen si ”Paris Hilton”? 

Og når en slags Rocky Balboa-dobbeltgjenger kommer frem, zoomes det nøye inn på Rocky-logoen på buksa. 
Vitser som mates inn med teskje er heller ikke morsomme! 

Brukbar hovedrolle 

Sean Maguire gjør faktisk en brukbar jobb med å parodiere Gerard Butlers hovedrolle fra ”300”, men kan ikke redde filmen fra det katastrofale manuset og den håpløse regien. 

Noen av de andre parodiene faller pladask, for eksempel en versjon av Tom Cruise som ikke er i nærheten av den som ”Superhero Movie” har med. 

Og George Bush-parodien er ekstremt mye dårligere enn den i ”Lange Flate Ballær II”. 
Det er småtteri, men betegnende for kvaliteten på filmen som helhet. 

Utslitt sjanger 

Nå er jeg lei av filmer som parodierer andre filmer. 
Sjangeren har vært utslitt i årevis. 
”Meet the Spartans” er humor fra noen som ikke kan faget. 

Regissørene Jason Friedberg og Aaron Seltzer oppfordres herved til å holde seg unna komi-sjangeren for all fremtid. 

Du oppfordres herved til å holde deg unna ”Meet the Spartans” for all fremtid 
