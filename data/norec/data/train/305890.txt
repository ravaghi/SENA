Om hjerter som går i stykker og sånn
Father John Misty får sagt det. 
Igjen. 

ALBUM: 
Joshua Tillman har ikke ligget på latsiden siden han kapitulerte fra Fleet Foxes i 2012. 
Den forhenværende trommeslageren har proppet oss med finstemt hverdagsmelankoli og blunkefjeskynisme i et jevnt trav de siste fem årene. 
Alle platene hans under Father John Misty-alteregoet har i stor grad vært nakkehårsreisende affærer, inkludert «I Love You Honeybear» fra 2015 og fjorårets grammyvinnende «Pure Comedy». 

Tillman har ikke tenkt å forandre på den trenden, selv om han er mindre distansert og mer seg selv, Josh Tillman, på plate nummer fire. 

«God's Favorite Customer» er proppet med sort humor, salt tristesse, komplett med forløsende selvironi og et skarpt skråblikk. 
«Jason Isbell's here as well and he seemed a little worried about you», synger han i «Mr. Tillman» og viser til hotelloppholdet han hadde da plata ble skrevet over en to måneder lang periode. 
Referanser fra besøket kommer hist og her gjennom hele albumet. 

Som alltid er hans folkrock sparsommelig og smakfullt kledd opp. 
Gitar, piano, trommer - nesten uten klang, blåsere, en fløyte her og et munnspill der - det er historiene og stemmen som skal være i fokus og Tillman deler villig vekk fra livet sitt. 
«The Songwriter» avstedkommer som et av de mest private og blottleggende øyeblikkene. 
Det handler om å misbruk av tillit og hjerter som går i stykker. 
I andre enden av spekteret finner man oppstemte og fremoverlente honkey tonk-humørspredere som «Date Night». 

«God’s Favorite Customer» representerer på mange måter de fleste sinnsstemninger gjennom sine ti velkomponerte låter. 

Det nære og enkle kler Tillman godt og gjør på mange måter plata til en slags motsvar til de mer konfronterende sangene på «Pure Comedy». 
Ja, takk - begge deler. 
Men akkurat nå er det fint å ha begge beina på bakken. 
