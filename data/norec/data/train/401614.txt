«Bergman – ett år, ett liv» handler mest om Bergmans demoner
Ingmar Bergmans demoner er godt kjent, men her forsterkes de gjennom nye vitnesbyrd fra dem som jobbet tett med ham. 

Ingmar Bergman ville ha fylt 100 år i år, og vi oversvømmes denne høsten av dokumentarer om filmgeniet. 
Jane Magnussons Bergman – ett år, ett liv, er den eneste av disse som får kinodistribusjon, i hvert fall i Norge. 
Et rikholdig innslag av arkivbilder bidrar til at filmen tåler et stort lerret. 

Magnusson tar i sin film utgangspunkt i året 1957, som var Bergmans mest produktive. 
Da regisserte han ikke bare Det syvende segl, men også Jordbærstedet. 
I tillegg satte han opp en fem timer lang versjon av Peer Gynt på Malmö Stadsteater, skrev manus til en TV-film og et stykke for radioteater, og mer til. 
Som Magnusson sier i et intervju med SVT: 
«Det var en galskap i dette tempoet.» 

Forsterker motsetningene 

I filmen ser hun nærmere på hvordan demonen og det kreative geniet virket sammen i Bergmans kunstnerskap. 
Da er det alltid en fare for at man ender opp med å mytologisere regissøren som Genial Diktator, men Magnusson får uvurderlig hjelp av dem som jobbet tett med Bergman til å menneskeliggjøre konfliktene som rev i ham. 

At han var komplekst sammensatt, vet vi jo allerede, men Magnusson forsterker noen av motsetningene ved å hente inn nye vitnesbyrd. 
Blant annet anvender hun et TV-intervju med Bergmans storebror, Dag, som SVT i sin tid skrinla etter press fra filmskaperen selv. 

Brorens påstand er at lillebror Ingmar var farens yndling, helt motsatt av hva filmskaperen selv hevdet og beskrev i filmene sine. 
Men dette er mer interessant enn avslørende, for ingen tror vel at Bergman kun hentet inspirasjon til alle sine hovedroller fra eget liv, og Magnusson problematiserer også denne måten å lese hans filmer på. 

Tyrannen 

Den tyranniske siden ved Bergman får her mer plass, og det snakkes om hva slags diagnose han ville fått i dagens terapisamfunn. 
Det blir fort spekulativt, men Bergmans hensynsløshet og, som han selv kalte det, troløshet, preget hans relasjon til de nærmeste og til medarbeiderne. 

Han kunne også være omsorgsfull og en strålende arbeidsleder på filmsettet eller bak scenen på teateret. 
Men han krevde lydighet, og det er historier her som fikk det til å gå kaldt nedover ryggen min (omtrent slik jeg opplevde scenene med den tyranniske faren i Fanny og Alexander). 
Bergmans makt over svensk film og teaterliv var særlig på 1980-tallet nesten uinnskrenket, og skuespillerne forteller om hvor hemmende det var for både arbeidsforholdene og ytringsklimaet. 

Filmene i bakgrunnen 

Midt i all denne oppmerksomheten rundt Bergmans personlighet og særegenheter forsvinner filmene litt av syne. 
Magnusson rekker ikke å gi oss nok fordypende svar på hva som gjorde nettopp de filmene Bergman lagde i ’57, så enestående, og hvorfor de har fått en unik plass i filmhistorien. 

Han utforsket et nytt landskap, sies det, men på hvilken måte? 
Her bidrar de amerikanske filmprofilene med svært lite. 
Barbra Streisand snakker kun om hvor starstruck hun var i møte med Bergman, og det er en innforståtthet om Bergmans «evige aktualitet» som må virke litt fremmed for yngre generasjoner. 

Derfor savner jeg også svar på det spørsmålet Ruben Östlund stiller i en annen ny dokumentar om Bergman, Margareta von Trottas Searching for Ingmar Bergman: 
Hvorfor er så få av dagens unge svenske filmskapere opptatt av Bergman? 
Men kanskje tilhører det en annen film. 
