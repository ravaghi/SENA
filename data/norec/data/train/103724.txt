William Hut:«Versus The End of Fashion Park» 

(Banana/Tuba) 

Aller best og mest original alene. 

Poor Rich Ones var til tider et fabelaktig band, men fant kanskje aldri sin helt egen, originale stemme. 
Det har vokalisten Willy Marhaug så avgjort maktet under navnet William Hut. 
Dette er en plate som bør få en oppmerksomhet tilsvarende den sjelefrende og bysbarn Magnet opplevde i fjor med «On Your Side». 
Hut er som bergensere flest: lavmælt insisterende og smått melankolsk. 
Men det er et varmt regn som drypper ned fra Huts vakre melodier og hans til tider overjordiske stemme. 
Der tekstene mangler helheten, utfyller de forsiktige arrangementene lydbildet perfekt - enten det er lengtende strykepartier eller skurrende elektronika som danner bakteppet. 
Og årets duett så langt - med Sissy Wish - heter «Path». 
William Hut har funnet sin stemme. 
