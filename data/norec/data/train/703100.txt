Soldat mister illusjoner i ildlinjen
Soldater tror gjerne på militærets hederlighet. 
"'71" er et godt actiondrama som river ned illusjoner. 

Regi: 
Yann Demange. 
Med: 
Jack O'Connell, Sean Harris, Richard Dormer, Paul Anderson. 
Storbritannia 2014. 
1 time 39 minutter. 
Aldersgrense: 15 år. 
Egnethet: Ungdom/Voksen. 

Siden 1969 slåss ytterliggående protestanter mot katolikker i flere nordirske byer, og provinsen var på randen av borgerkrig. 
Filmtittelen '71 peker mot et år da britiske tropper ble sendt for å bistå protestantene. 

Ved hjelp av håndholdt kamera formidles hvordan soldatene overrumples av katolske beboeres aggresjon da sikkerhetsstyrkene leter etter våpen hjemme hos folk i Belfast. 
Drivende godt skildrer den franske regidebutanten Yann Demange hvordan situasjonen kommer helt ut av kontroll. 
Hovedpersonen, den uerfarne soldaten Gary, må brått flykte inn bak fiendens linjer i den herjede byen. 

Tar ikke parti 

Nå er ikke hovedpoenget til Demange å ta parti for og imot IRA eller britene, men snarere å skildre hvordan mennesker oppfører seg når de fanges i konfliktens garn og spreller for å slippe fri. 
Her kaster de rasende ungdommene stinkbomber og stein på soldatene (jamfør palestinsk intifada), her tyr unge voksne til våpen og skyter for å drepe, her tøffer en smågutt seg som en voksen fordi alt i hans korte liv handler om selvforsvar, og her hjelper legen den hardt skadde skjønt han tilhører fienden. 

Demanges kritiske anliggende er å vise hvordan partenes (u)proffe etterretningsagenter samarbeider i det skjulte, et motiv som også var tydelig i "A Most Wanted Man" nylig. 

Manuset lar britenes undercovergutter tabbe seg kraftig ut slik at de må ty til ondsinnet list for ikke å tape ansikt. 
Slik ender det med at hovedpersonen Gary mister noen illusjoner om Forsvarets redelighet. 

En innvending: 
Hvordan kan en så fersk soldat ha en sønn på 8— 9 år? 
Men det er pirk i en ellers severdig og spennende film. 
