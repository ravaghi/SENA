Skittenrealisme fra de indre bygder
BOK: 
For mye av det vonde kan etterhvert gjøre leseren nummen for elendet. 

Adelheid Seyfarth Gulbrandsen: 
De fortapte. 
Roman. 
448 sider. 
Aschehoug. 

«De fortapte» er signaltittelen på Adelheid Seyfarth Gulbrandsens (1963) roman av året, en fortsettelse av og motstykke til fjorårets «Den hvite elgen». 
Da handlet det primært om en mannlig solørsk ukependlende anleggsarbeiders by- og klassehat, hans sterke tilhørighet til de indre skogsbygder, og et besatt håp om at sønnen en dag kan bryte ut av familiens nedverdigende forhold. 

I år er vi blant de samme karakterene, men med andre fokus. 
Familien er oppløst. 
Den forkomne Siw bor alene innpå skogen med sønn og datter, drømmer seg bort med ukebladhoroskoper og fantaserer om den dagen hun med NAVs hjelp skal arbeide som turistguide – langt fra folk. 
Den arbeidsløse mannen har flyttet hjem til mora, gammel og sjuk, forkommen og fattig hun også. 

Men det er Siw som bærer tyngden av fortellingen: 
Hun basker i vei, men kommer ikke lenger enn å ha planer om å legge planer for sitt liv, bortsett fra en og annen tur over svenskegrensa med et nedsarva bilvrak etter billig røyk og drikke. 
På en av disse turene plukker hun opp en afrikaner som har sneket seg inn i landet – men som blir mer og mer usynlig ettersom romanen skrider fram, og som hun på innlandsvinteren etterlater i et forlatt hus. 

Siw selv faller lenger og lenger inn i depresjon og apati, forsømmer kontakten med NAV og alt og alle, men får i seg himkok og bruker penger eksen gir henne, uten at noen vet hvor den pengerullen kommer fra. 
Så lenge synsvinkelen ligger hos Siw, synker også fortellingen i språk og tone inn en kvernende skittenrealisme av nød og tiltaksløshet, ytterligere forsterket når datteren tar ordet med et vokabular det lukter mer vondt enn svidd av. 

Forfatteren har i år moderert fjorårets tyngende mengde dialektord, men når hun lar den avfeldige eks-svigermora skrive et brev på uflidd dialekt, tar det overhånd, slik at det sammen med andre personer og effekter står i fare for å gjøre en tragisk historie om underklassenød og elendighet til folkelivskomedie: 
Flodbølgene av allehånde fortapthet kan gjøre en leser nummen for forfatterens solidariske prosjekt, som hun likevel får rørende effektivt fram mot slutten da den fortapte afrikaneren kommer fram fra skyggene så vi kan se at de fortaptes verden ikke er så ulik herfra til dit. 
