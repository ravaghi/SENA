Portrett av en bydel
Dette er i det ytre et drama om mennesker i daglig krig for å karre til seg smuler av en drøm om et bedre liv. 
Det er ikke en "Action”, slik filmen markedsføres. 

I sammenheng med ”Et bedre liv”, er det lov å spørre: 
Hva defineres som ”Et bedre liv”? 
Og hvordan skal en oppnå ”Et bedre liv”? 
Ved å tilrane seg det? 
Ved å begå vold? 
Eller svindel? 

Fokuset er satt på den 21-årige Adil og den 22-årige Karim, barndomsvenner og arbeidsløse. 
De bor hjemme hos sine foreldre og tjener småpenger på småkriminalitet. 
Karims far er syk og hjelpeløs etter å ha slitt monotont hele sitt liv, håper ligger kanskje hos Karims søster, et lite menneske med oppdrift i. 
Adils biologiske far er død, hans mor lever sammen med en voldelig fyllik, kort og godt. 

De to har også oppdrift, men deres lengsler og håp er tuftet på lettvinte løsninger og en drøm om kjapp forandring: 
Adil om å komme til Sverige eller Norge, Karim om et liv på solsiden gjennom penger. 
De to spilles av Anas Elbaz og Omar Lofti. 
Og hør: 
Vi tror på deres følelser, deres temperament og deres bevegelser. 

Men gjennom portrettene av de to, skapes det også et portrett av en bydel i Casablanca, en bydel langt bak turistenes Casablanca. 
En bydel preget av livssaft, jada, men hvor grunntonen er vold og språket avspeiler en hverdagsdynamikk preget av trusler. 
Definisjonen på ”En mann” er vold, hensynsløshet og mangel på empati. 

Også rent fysisk fanges bydelen atmosfæretungt inn av fotograf Luca Coassin. 

Regissør/manusforfatter Nour-Eddine Lakhmari er norsk-marokkansk. 
Hans første spillefilm var den norsk/marokkanske coproduksjonen ”Blikket/Le Regard” fra 2005. 
Hans manus føles autentisk og ytterst poengtert. 
Regien har en nærgående, temperatursterk og rastløs form og stil, men denne formen og stilen kjennes helt riktig, sluttresultatet er blitt en markant film, en film som presser seg hardt på en — og blir inne i en. 

Et stenk av malurt til sist: 
Musikken, skrevet av Richard Horowitz, føles iblant å besitte en vilje til å overdramatisere. 

Filmen er Marokkos kandidat til Oscar-pris i 2010 for beste utenlandske film. 

Regi og manus: 
Nour-Eddie Lakhmari 

Skuespillere: 
Anas Elbaz, Omar Lotfi, Ghita Tazi, Mohammed Benbrahim 

Sensur: 
11 år 
