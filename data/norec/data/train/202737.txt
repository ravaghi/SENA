Nokia 6500 classic
Denne slanke telefonen imponerer ikke stort med spesifikasjonene... men noe må den da ha til å rettferdiggjøre den relativt stive prisen? 

Nokia har nok en gang slått seg på resirkulering av kjente tallkombinasjoner. 
Originale 6500 kom i 2002 - uten fargeskjerm, kamera, MP3-støtte eller blåtann. 
Nye Nokia 6500 classic er heldigvis noe bedre utstyrt. 

Når vi først er innpå tallkombinasjoner nevner vi at Nokia - trolig for å gjøre forvirringen komplett - også kommer med 6500 slide, altså en skyvetelefon, som en tredje modell. 

Men la oss nå konsentrere oss om 6500c (altså classic). 
I likhet med esken den kommer i er den superslank (i følge spesifikasjonene kun 0,1 mm tykkere enn Sony Ericsson W880i), og det er ingen tvil om at designen har prioriteten på denne telefonen. 

Den øverste halvdelen av 6500c er i anodisert aluminium og rammer inn den klare og gode skjermen på to tommer (240 x 320 piksler) med 16.7 millioner farger - noe som så avgjort gjør et meget godt førsteinntrykk. 
Sidene er runde i formen og holder ingen knapper eller andre forstyrrende elementer. 

Tastaturet er av plast og det er helt greit for oss, det er først og fremst baklokket i blank plastikk som ødelegger mye av den eksklusiviteten den øverste delen av telefonen inngir. 
I tillegg til å få mobilen til å se billigere ut er det også såpass tynt og fleksibelt at det føles litt løst når vi behandler telefonen - noe som selvfølgelig ikke hjelper. 

Telefonen er også - tykkelse og volum tatt i betrakting - overraskende tung, og føles litt klønete i hånden til å begynne med. 
Dette er likevel i stor grad en vanesak. 

Nokia 6500c kommer i sort og bronse. 
Vi hadde den sorte utgaven til test. 

Viktige data: 

Quad-band GSM/GPRS/EDGE og 3G (UMTS) 2" skjerm med 16,7 millioner farger og 240 x 320 piksler 1 GB internminne, 920 MB ledig for brukeren. 
(Ingen plass til minnekort.) 2 Mp kamera (1600 x 1200 piksler) 
Støtte for MP3, AAC, eAAC+, 3GPP, MPEG4, H.263 Brukergrensesnitt: 
Series 40, 3. utgave Overføring via blåtann og microUSB Tale/standbytid: opp til 3,5/215 timer Størrelse: 45 x 109,8 x 9,5 mm, vekt 94 gram Ca. pris: 3.200,- inkl. mva. 

Det grunnleggende i orden 

Nokia 6500c har altså firebånds GSM, og GPRS med EDGE vil stå for datatrafikken dersom du er i et område uten 3G-dekning. 
Ingen Super-3G (HSDPA) altså, som vi for eksempel finner på den langt rimeligere 6120 classic. 
Videokonferanse kan du også bare glemme - den har ikke frontkamera og vil heller ikke ta imot slike samtaler. 

Når det gjelder andre former for trådløs kommunikasjon har den blåtann med A2DP, noe som blant annet gir mulighet for trådløs stereolyd og nettopp kan være redningen for deg med seriøse musikkbehov. 
Mer om det litt senere i artikkelen. 

I tillegg til å bruke den som telefon kan den selvfølgelig sende og motta SMS, MMS, talemeldinger og e-post. 
Surfing går glatt over WAP eller bruk den medfølgende Opera Mini for å leke deg rundt på web. 

Når det gjelder talekvaliteten på 6500c er denne god nok, og en innstilling kalt "stemmeklarhet" hjelper deg ekstra dersom du må prate i støyende omgivelser. 

Som nevnt er det ingen taster på telefonens sider, noe som gjør at ting som å forandre lydstyrken plutselig må gjøres med mobilens tastatur i stedet. 
Akkurat det er ikke noe stort problem, men det kreves altså litt navigering til for å starte kameraet eller medieavspilleren. 

Grensesnittet er Series 40, 3. utgave - altså velprøvde greier med animerte ikoner og kun et hint av ventetid når vi hopper mellom menyene. 
Tastaturet og navigeringstastene er godt markerte og det skal mye til for å trykke feil. 

For å lade telefonen, bruke de medfølgende ørepluggene eller koble opp telefonen mot en datamaskin (dersom du da ikke bruker blåtann), har telefonen en micro USB-port på toppen. 
Dette er en relativt ny standard som er noe mindre enn mini USB, og for ikke å glemme på langt nær så utbredt. 

Med kun en slik port på 6500c betyr det at du ikke kan gjøre flere ting på en gang, som for eksempel å lade opp telefonen mens du bruker ørepluggene for å høre musikk. 
Men telefonen lader nå i det minste når den er koblet til PCen via USB. 

Lyd og bilde 

For å begynne med det visuelle har altså Nokia 6500c et to megapiksels kamera - noe som gir en bilder med en oppløsning på 1600 x 1200 piksler. 
Videoklipp kan ha en oppløsning på opp til 176 x 144 piksler og du kan zoome mens du filmer. 
Tar du innebilder kan du dessuten blende motivene med to LED-"blitser" som hjelper litt i mørke omgivelser. 

Kvaliteten på bildene er noe under det vi forventet fra et gjennomsnittlig 2 Mp mobilkamera - mer enn godt nok til MMS selvfølgelig, men i familiealbumet havner de nok aldri. 

Du selv bedømme dette her: 

Eksempel på filmklipp: 

Får du ikke spilt av klippet, kan du for eksempel bruke GOM Player. 

6500 classic er ikke utstyrt med minnekort - eller plass til å sette inn et - men har til gjengjeld nesten en gigabyte minne brukeren kan fylle med musikk, bilder og meldinger. 

Hva det musikalske angår har i vår korte testperiode 6500 classic gjort sitt beste for å skyve oss tilbake til MP3-spilleren. 
Som nevnt må vi først navigere oss frem til musikkspilleren, og hvis du husker har telefonen altså kun en micro USB-port. 
Det medfølgende hodesettet måtte altså brukes, og har gjort en god jobb i å forpeste all musikk vi har prøvd å høre på. 
Om vi kan si noe positivt her må det være at pluggene er behagelige å ha i ørene. 
Normalt sett ville dette fått betegnelsen "kun for sporadisk radiobruk", men 6500 classic har ikke radio. 

Da gjenstår du med et par muligheter. 
Den ene er å prøve å få tak i en overgang fra micro-USB til 3,5mm minijack (vi vet det finnes, og lykke til) for å kunne bruke et bedre hodesett, og det andre er lyd via blåtann. 
Vi har dessverre manglet begge muligheter og vet ikke om hovedproblemet er øreplugger eller spiller, men tradisjonelt sett har det vært en blanding selv om det selvfølgelig hjelper litt med et bedre hodesett. 
Poenget vårt blir i det minste at å bruke 6500 classic som portabel musikkspiller "as is" er en vond opplevelse. 

Oppsummering 

Nokia 6500 classic er en slank telefon med gode egenskaper innen tale og datakommunikasjon. 
Men de aller fleste telefoner duger på det punktet - selv om de kanskje ikke er riktig så slanke - og det lille den har av ekstratutsyr, altså i praksis kamera og musikkspiller, klarer ikke å imponere oss i noen grad. 

Det er ikke noe galt med mobilen - altså som telefon - men det var det for eksempel heller ikke med budsjettmodellen Nokia 3110 classic. 
I våre øyne har 6500c rett og slett ikke det som skal til for å rettferdiggjøre prisen på vel over tre tusen kroner. 

Oppgitt batterilevetid imponerer heller ikke, men vi oppfattet aldri dette som noe problem under testingen. 
Bruksmønsteret har her en god del å si, og vi tror uansett ikke du kommer til å blåse så mye kraft på musikkspilling... 

Vi ser kun to gode grunner til å kjøpe en Nokia 6500 classic. 
Den ene er at du som rockemusiker har trange skinnbukser og trenger en så tynn telefon som mulig, og på grunn av liten skrift i kontrakten ikke kan bruke en Sony Ericsson W880i, som kun koster noen hundrelapper mer. 
Den andre grunnen må være eksklusiviteten; vi tror nemlig ikke at 6500c kommer til å bli noen storselger - og det kan derfor godt være at du blir den eneste du kjenner som har en. 

Er du derimot av typen som ikke kaster om deg med tusenlapper - og klarer deg uten 3G - burde du heller se på Nokia 6300, som koster under to høvdinger, er et par millimeter tykkere (som også gir bedre grep) og ellers så å si samme telefon på innsiden. 

Er du på den annen side ute etter både Super-3G og så mye for pengene som mulig vil du heller ta både en og to titter på Nokia 6120 classic i stedet. 

Mobilvelgeren finner du her! 
Forvirret over ord og uttrykk? 
Sjekk vår lille mobilguide. 

Mobiltesten er et samarbeidsprosjekt mellom nettstedene DinSide Data, ITavisen og Dingz.no 
