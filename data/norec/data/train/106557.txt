Diana Krall:«From This Moment On» 

(Universal Music) Standardlåter etter oppskriften. 

Diana Krall er en av jazzens nye superstjerner, men følger i gamle mesteres spor. 
Det er en etter hvert nokså opptråkket løype, men en elegant sanger foran et stort orkester i lekre arrangementer av kjente standardlåter. 
Denne oppskriften lå til grunn for julealbumet som kom i fjor, og er fulgt til punkt og prikke også her. 
Dette er jazz for dem som liker å vite hva de får. 
Men når det er sagt, er det også uhyre lekkert gjennomført. 
Krall har en litt dyp, tiltrekkende og særpreget stemme med en avslappet, tilbakelent frasering og et økonomisk og funksjonelt pianospill. 
The Clayton/Hamilton Orchestra bakker henne prikkfritt også her. 
Det gnistrer likevel mer av kvartettpartiene, som «Exactly Like You» og avsluttende «Boulevard of Broken Dreams». 

CARL PETTER OPSAHL 
