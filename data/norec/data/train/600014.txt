Du vil elske eller hate den
Komedie 

USA 2013 

Regi: 
Adam McKay 

Manus: Will Ferrel, Adam McKay 

Skuespillere: Will Ferrel, Christina Applegate, Paul Rudd, Steve Carell, James Marsden, Kristen Wiig, David Koechner 

Aldersgrense: 7 år 

Egnethet: 
Ungdom/voksen 

Denne filmen får nok blandede kritikker og mottakelser. 
Jeg tror du enten vil elske den og le til du ligger sidelengs (som jeg gjorde), eller så vil du rett og slett hate den. 

Will Ferrel er tilbake med en oppfølger til komisuksessen "Anchorman: The Legend of Ron Burgundy" (2004). 
Siden sist har han giftet seg med kollega Veronica Corningstone (Christina Applegate) og de to er nyhetsankere sammen – i alle fall de første minuttene av filmen før Burgundy får sparken og hans kone blir forfremmet. 

Ron Burgundy karer seg etter hvert på beina igjen, men ikke uten hans trofaste venner og kolleger,Brick Tamland (Steve Carell), Brian Fontana (Paul Rudd) og Champ Kind (David Koechner). 
Sammen skal de fylle tiden mellom klokken to og fem om natten i Amerikas aller første 24-timers nyhetskanal. 

Will Ferrel leverer akkurat det en forventer, og mye av det samme som i den første filmen. 
Det er galskap satt i et slags system, og han klarer på mystisk vis å samle trådene. 
Litt samfunnskritikk er det pakket inn i midten, men uten at det ødelegger moroa. 

Ofte er det morsomste ikke det som skjer rett foran kamera, men gjerne litt til høyre eller venstre, og birollene er like mye filmens stjerner som hovedrollene. 

Den er en smule for lang, men jeg elsket nesten hvert minutt. 
