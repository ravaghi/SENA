Bullet For My Valentine:«Scream Aim Fire»
GENRE:METAL (Zomba/Sony BMG) 

Mini-Maiden som mangler det ekstra stinget. 
Waliserne i Bullet For My Valentine er allerede booket inn som et mellomstort navn på sommerens Hove-festival, men sannheten er at de faktisk har et millionselgende album bak seg allerede, og nok har stått på større scener enn på Tromøya. 

Dette er da også et metalband som synes ganske skreddersydd for et stort publikum, ikke minst dukker et navn som Iron Maiden (og et annet Maiden-klonet band, nemlig Trivium) temmelig fort opp når gutta drar opp tempoet, ikke minst på grunn av sine glidende gitarsoli. 
Samtidig er de ikke fjernt fra å bruke riff med Def Leppard-ekko («Hearts Burst Into Fire»), noe som gjør at appellen naturlig nok blir enda bredere. 

Trist da, at hardkjøret får en monotoni utover på platen som ironisk nok fører til stillstand i uttrykket og en tidvis for liten variasjon i låtmaterialet. 

Anbefalte kjøp: 
«Scream Aim Fire», «Eye Of The Storm» og «Say Goodnight». 
