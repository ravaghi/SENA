Doerum «Lonesome Means Happy»
(Bauta/Tuba) 

En liten rock-historisk begivenhet på norsk - den første DumDum-gutten går solo. 

Det gjør Aslak Dørum på en atskillig mer stillferdig og dyster måte enn bandet han er medlem av. 
Som tittelen antyder er «Lonesome Means Happy» en lavmælt og nesten tung plate med begge beina plantet i country noir. 
Dørum har ingen kraftperle av en stemme, men utfyller dette perfekt ved å bruke Ina Tangerud flittig som lys kontrast til sin egen mørke vokal, hvilket tidvis gir lydbildet et preg av både Leonard Cohen og The Walkabouts. 
Platen holder et gjennomgående slepende taktbilde og mangler noe rytmisk variasjon, men i «I Don't Think So» og tittellåten beviser Dørum at han er en kløpper også i låtskriverfaget. 
Pluss også for en svært personlig versjon av Hank Williams' «Ramblin' Man». 
