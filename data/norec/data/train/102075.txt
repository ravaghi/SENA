Film:Luksusraid på overflaten 

Det Hollywoodske kjendislivet er temaet for nok en film fra regissør - og kjendisdatter Sofia Coppola. 
Med «The Bling Ring» løfter hun blikket vekk fra kjendis-innsiden som hun utforsket med «Somewhere» og «Lost in Translation», og ser det hele fra utsiden, med «wannabeenes» blikk. 

Det har blitt en ganske interessant film, men en som våger litt for lite. 
Det dreier seg om LA-ungdom fullstendig besatt av kjendisers liv og livsstil, folk hvis eneste ønsker og mål her i livet er å komme bak VIP-sperringene på de kuleste nattklubbene, med den riktige vesken. 
Filmen er løselig basert på historien om en gruppe ungdommer som brøt seg inn hos kjendiser som Paris Hilton og rasket med seg luksusvarer for millioner. 

Historien fortelles kronologisk med noen tilbakeblikk, med overvåkningsvideoer og intervjuer med de skyldige. 
Rimelig konvensjonelt sammenlignet med regissørens tidligere filmer. 
Coppola viser også hvordan ungdommene skryter av sine eskapader med «glamorøse» Facebook-oppdateringer hvor tyvegodset dumdristig vises frem. 
Og her er vi ved selve kjernen: 
Man er ingen hvis ingen ser det! 
Filmen er fortalt med en letthet og en usedvanlig god flyt, men regissøren klarer ikke alltid å skjule forakten for sine karakterer. 
Ikke sjelden ler man av dem og de absurd overfladiske tåpelighetene de lirer av seg. 
Til regissørens forsvar skal det sies at mye av dialogen er hentet direkte fra utskrifter av intervjuer og avhør, så parodi og karikering er kanskje eneste utvei? 
«Harry Potter»-stjernen Emma Watson gjør dessuten mange av de parodiske episodene til en forrykende forestilling. 

«Hvorfor?» har jeg notert med store bokstaver under visningen. 
«The Bling Ring» graver i liten grad i grunnene til ungdommenes altoppslukende kjendis-fascinasjon og villighet til å bryte loven. 
Det er rimelig drøye opplegg tilsynelatende helt normal ungdom blir med på her, hva motiverer dem? 
«Jeg er hypp på noe Chanel!» utbryter en av jentene i filmen før et innbruddsraid. 
Og det er omtrent alt vi får vite. 
Resultatet er en lekker og intenst underholdende halvannen time som bare pirker i overflaten. 

ØYSTEIN DAVID JOHANSEN 
