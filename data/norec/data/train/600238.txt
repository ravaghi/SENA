Alt annet enn dejlig i Danmark
Krim/Thriller 

Danmark 2014 

Originaltittel: 
Fasandræberne 

Regi: 
Mikkel Nørgaard 

Skuespillere: 
Nikolaj Lie Kaas, Fares Fares, David Dencik, Søren Pilmark, Pilou Asbæk, Danica Curcic, Johanne Louise Schmidt 

Manus: Nikolaj Arcel og Rasmus Heisterberg, basert på Jussi Adler-Olsens roman 

Aldersgrense: 
15 år 

Egnethet: 
Ungdom/Voksen 

Ett år etter «Kvinnen i buret» kommer her den andre filmatiseringen av Jussi Adler-Olsens bøker om København-politiets avdeling for henlagte saker. 
Denne gangen tar Carl Mørck (Nikolaj Lie Kaas) og Assad (Fares Fares) opp igjen to drap som fant sted ved en eksklusiv kostskole for 20 år siden. 
Snart har de rotet seg bort i de øverste, mest dekadente sjiktene av dansk overklasse. 
I disse miljøene har man eksotiske dyrehager i kjelleren på godset, bruker sommerhus i Provence som jaktpremie og kan leve ut enhver sadistisk tilbøyelighet uten fare for å bli forstyrret. 

«Fasandreperne» er en krim uten noe egentlig mysterium. 
Vi får tidlig vite hvem forbryterne er. 
Spenningen ligger snarere i hvor mye elendighet filmen skal utsette oss for før saken blir oppklart. 
Og den smører tykt på, selv til en «nordisk noir» å være. 
Mishandling, voldtekt og drap — alt utført som ren sport - er bare begynnelsen. 
Og stemningen blir ikke lystigere av et gløtt ned i samfunnets bunnsjikt. 
Der går det i heroin, prostitusjon og mummifiserte fostre. 

Dette er en vellaget film, for all del. 
Men alt man sitter igjen med etter å ha sett den, er en følelse av håpløshet. 
Det må være lov å lure på hva vitsen er. 
