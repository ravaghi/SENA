Tomprat
«Sex Tape» er verken pirrende eller morsom nok til å fortjene et stort publikum. 

FILM: Annie (Cameron Diaz) og Jay (Jason Segel) ønsker å friske opp sexlivet etter ti års ekteskap og to barn. 
De sender ungene til mormor og Annie dresser seg opp i rosa truse og rulleskøyter, men de får det ikke til før Annie foreslår at de skal lage en pornofilm på iPad-en. 
Med en hårete klassiker fra 70-åra («The Joy of Sex») som veileder, kommer de endelig på gli. 

Ved hjelp av diverse usannsynligheter i plottet blir den tre timer lange filmen lastet opp i «skyen» og delt med flere bekjente. 
Annie og Jay legger ut på jakt etter alle «kopiene» og slik forløper resten av filmen. 

Overtydelig 

Én ting er å se utmattete småbarnsforeldre i 30-åra sette av tid til sex, etterfulgt av selvbevisste, mislykkede forsøk på å komme i gang med nevnte sexakt. 
Noe helt annet er det når denne feilingen akkompagneres av oppjaget dialog om hvorfor de ikke får det til, mens de hele veien foreslår løsninger som den andre synes er kjempegode, men som mislykkes uten at det rekker å bli morsomt. 

Det er noe gjenkjennelig ved disse næringsfattige «tell-don't-show»-dialogene. 
Jeg har hørt dem før, i filmer der Jason Segel, Seth Rogen, Jonah Hill og resten av Judd Apatows disipler har det moro sammen. 
Det er en form for kunstig «komedieprat» som alltid virker overflødig, samtidig som det gjøres skingrende tydelig at alt som sies er ment å være ustyrtelig morsomt. 
Vi hørte det seinest i «Neighbors», med Seth Rogen og Rose Byrne, regissert av Nicholas Stoller, som har vært med å skrive manuset til «Sex Tape». 

Lowe som høydepunkt 

Den umorsomme dialogen gjennomsyrer filmen, men iblant vekkes lattermuskelen, gjerne i møte med andre rollefigurer, som venneparet spilt av Ellie Kemper og Rob Corddry, men filmens «høydepunkt» er en lengre sekvens hjemme hos en dobbeltmoralsk bedriftsleder, spilt av Rob Lowe. 

Filmen setter få spor og jeg blir i stedet sittende og gruble over målgrupper og kulturforskjeller. 
Mye sexprat og nakne rumper har gitt «Sex Tape» en kalkulert «R»-rating i USA (alle under 17 må ha med foresatte), mens norske sensorer har gitt den 11-årsgrense. 
Uansett, den «vågale» komedien som Hollywood-sjanger kunne trenge en oppfriskning. 
