Seriøs ung mann
Det er klart Justin Bieber skal få sjansen til å bevise at han er noe mer enn to dådyrøyne og en pannelugg. 
Det er klart han som 21-åring skal få slippe å lage den samme tyggegummipopen som da han var 15. 
Det er klart han skal få prøve seg på moderne R'n'B i stedet. 
Og, sannelig, «Purpose» er ikke noe ueffent forsøk. 
Riktig nok blir Justin Bieber sutrete når han skal synge om hvor hardt det er å være Justin Bieber. 
Men han synger i hvert fall godt, med en mørkere, mer uttrykksfull stemme enn før. 
Og ikke lar han seg overskygge av sin lille hær med låtskrivere, produsenter og gjesteartister heller. 
«Purpose» oppleves som et helhetlig album, og det er Biebers personlighet som holder det sammen. 

Mest overraskende er det hvor nedpå den gjennomgående tonen er. 
Ikke engang når Skrillex sitter ved spakene, slik han gjør på fire av 13 låter, får musikken ta helt av. 
Det blir liksom med noen lette, Kygo-aktige rytmer da også. 
Man kunne nesten tro at den modne Justin Bieber ikke var så opptatt av fest og gøy og sånn. 

Nå skal det bli interessant å se hvor langt fansen er villige til å følge ham på denne veien. 
Se ikke bort fra at det kan gå som smurt. 
Fans er jo ikke 15 for alltid, de heller. 
