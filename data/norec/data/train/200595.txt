Sony DCR-DVD205
Med testens beste betjeningskomfort og meget bra bildekvalitet, er det DVD-kameraet fra Sony som til slutt står på toppen av pallen. 

DVD-kameraet fra Sony var lett å like, og allerede før vi så igjennom opptakene på TV hadde vi en god følelse for dette kameraet. 

Tar vi utsiden først, er det først og fremst LCD-skjermen som fanger oppmerksomhet. 
Den er 2.7 tommer bred, har god bildekvalitet og mest viktig av alt; den er trykkfølsom, som gjør det lett som en plett å foreta innstillinger. 
Menysystemet er logisk bygd opp - de mest brukte funksjonene finner du som knapper allerede på forsiden, mens du må ett hakk dypere for å få en liste over alle funksjonene gruppert. 
Det som er ekstra velkomment er at du selv kan legge til og fjerne knapper fra forsiden, slik at du får rask tilgang på ofte brukte funksjoner. 

Du kan også sette kameraet i såkalt "Easy mode". 
Da forsvinner alle avanserte menyvalg og innstillinger og teksten blir større slik at det er lettere for deg som er nybegynner. 

Briljant brukervennlighet 

Den trykkfølsomme skjermen kan du også dra nytte av til spotfokusering og -metering. 
Når dette er aktivert, kan du enkelt trykke med en finger på den delen av bildet du ønsker fokus på, eller som du vil at lysmåleren skal konsentrere seg om. 
I tillegg finner du en drøss av andre menyvalg og effekter som for eksempel "old movie", som filmer i sepiatoner med treg lukker slik at bildet blir noe hakkete. 

En annen oppsiktsvekkende ting med skjermen er at du under den finner knapper for zoom inn og ut, samt start og stopp av opptak. 
Det har også støtte for såkalte stamina-batteri som ikke dør før etter fem timer. 
Standardbatteriet holder en drøy halvannen time. 
Lading foregår rett i kameraet, og det følger ikke med en egen batterilader. 
For øvrig Nero Express 6 med i pakka som er et enkelt program for å brenne DVD-plater. 

Kameraet er veldig enkelt i bruk og en betjening på baksiden slår det av og på. 
På toppen finner vi det som etter vår mening er den beste zoomkontrollen - et lite ruglete håndtak som dras til sidene og som er veldig presist i bruk. 
Selvsagt finnes det også en egen knapp for stillbilder. 
De lagres for øvrig rett på DVD-plata og ikke på minnekort som er vanlig for de andre kameraene. 

Fungerer også om natten 

Litt lengre fremme finner vi også en bryter som aktiverer Nightshot Plus, som er en av de funksjonene som gjør Sony-kameraene ganske unike. 
Nattmodusen fungerer nemlig desidert best av de testede kameraene, og er lystilgangen ekstra dårlig kan du via menyen aktivere "Super Nightshot Plus" som bruker enda lenger lukkertid. 
Det er riktignok ikke så hensiktmessig å filme bevegelser med 6-7 bilder pr sekund, men er alternativet et helt sort opptak er det naturligvis å foretrekke. 
Jenter i tynne kjoler må også passe seg litt med disse Nightshot-kameraene - hjemme i stua "forsvant" plutselig gitteret foran høyttalerne slik at høyttalerelementene syntes tvers igjennom. 

Når vi så plugget kameraet til TVen for å se på det vi hadde filmet, la vi med en gang merke til at kameraet var det eneste som faktisk viser levende bilder i klippmenyen, om enn bare ett av gangen. 

Stillegående 

Tar vi lyden først, er drivverket på dette kameraet det som støyer minst i denne testen, og det setter vi pris på. 
Vi synes også støy fra vind var mer fraværende enn for mange av de andre kameraene, sannsynligvis fordi mikrofonen er vinklet noe nedover. 
Vi skulle imidlertid gjerne ha sett at diskanten var litt bedre slik at det var lettere å høre tale. 

Bildekvaliteten er jevnt over meget bra, og spesielt i innendørstestene presterte kameraet best av alle. 
Autofokusen er merkbart raskere enn på de andre testede kameraene og støynivået og fargespillet er meget bra. 
Vi synes kanskje fargene kan bli litt umettede (grå) i dårlig lys, men heller det enn mye støy. 
Selv om DVD-kameraene i utgangspunktet har lavere bitrate på innspilt video, er det andre forhold som optikk og prosessering som har større innflytelse på bildekvaliteten, og for middelklassekameraer i fem tusen kroners-klassen som vi har testet her, synes vi ikke det var spesielt utslagsgivende om kameraet gjorde opptak på DVD eller miniDV. 

Ikke helt perfekt, men meget bra! 

Det som mangler på dette kameraet er tilkoblingsmuligheter og noe funksjonalitet. 
Noen vil naturligvis se på det som et stort minus og ikke fatte og begripe hvordan vi kan gi et kamera best i test når det mangler "essensielle" ting som mikrofoninngang og blender/lukkerprioritert filming, men vi tror at de aller fleste som kjøper et slikt kamera aldri vil komme til å kjøpe en ekstra mikrofon eller være opptatt av disse manuelle innstillingene uansett og være mer opptatt av brukervennlighet, godt bilde og god lyd. 

Men - har du behov for de tingene, finnes andre gode alterantiver. 

Sony DCR-HC46 >> Best i test 

Tilbake til testforsiden 
