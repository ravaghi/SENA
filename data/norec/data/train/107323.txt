Rein Alexander «Der er et land»
Sony BMG 

En real Rein-gjøring i vårt nasjonalromantiske skattkammer. 

Operasangeren Rein Alexanders andrealbum 
«Der er et land» må være den perfekte gave til mormor - spekket som det er med norske og svenske nasjonalskatter som «Sæterjentens søndag», «Sumarnatta», «Norge mitt Norge» og «Så skimrande var aldrig havet». 
Den musikalske innpakningen er traust og trygg med et tradisjonelt orkester og med korhjelp fra Sølvguttene og Gli Scapoli og munnspillbidrag fra Sigmund Groven. 
Her finnes ingen «moderne» krumspring og ingen forsøk på å fri til dem under 50, noe som har resultert i et stilrent, vakkert, folkelig og lite støtende produkt, som nok først og fremst vil være til glede for de eldre generasjoner. 
Men når det er sagt, litt kulturhistorisk opplæring kan vi selvfølgelig ha godt av alle sammen. 
