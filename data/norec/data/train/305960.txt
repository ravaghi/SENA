Kvelertak kick-startet Metallica-festen
Norges mest hardtarbeidende rockeband ristet Telenor. 

KONSERT: 
At Kvelertak er en maskin i konsertsammenheng kommer ikke som noen overraskelse på noen lenger. 
Men, det er noe ganske annet å stå på en scene hvor teknikk og sceneutforming er skreddersydd for et annet band og de begrensningene det ofte medfører. 

Metallica spiller sine innendørskonserter midt i arenaen, noe som innebærer at man må disponere oppsettet sitt på en helt annen måte. 
Gamle triks må finnes opp på nytt og måten man henvender seg til publikum på må tenkes om. 

Nå har Kvelertak hatt ni måneder på å øve siden turnéstartskuddet i september, og om noen skulle være i tvil om gjengen behersker utfordringen: 
Null grunn til bekymring. 

Allerede i åpningssalven «Åpenbaring» og «Bruanne Brenn» ser man at sekstetten har brukt tiden godt de siste månedene. 
Gjengen skrider til verket med brystkassen frem og gitarene høyt hevet. 
Lyden kjemper i mot bandet innledningsvis, men slikt hører med i umedgjørlige megahaller som denne. 
Når rifforamaet «1985» detonerer sitter det mye godt som det skal. 

Å varme opp for store band som Metallica med en såpass dedikert fanskare er ikke alltid bare en takknemlig oppgave. 
Man må jobbe ekstra hardt og det er ikke alltid man får betalt hos den noen ganger nådeløse menigheten. 
Men det er i alle fall mer enn tydelig at Oslo-publikummet har alle intensjoner om å gjøre Kvelertaks hjemkomst til den festen den fortjener å være. 

Noen av de kjappe låtene forsvinner ut mellom benkeradene, men når bandet smeller av harde rockere som «Evig Vandrar» og «Blodtørst» gynger det i Telenor Arena. 
Thin Lizzy-aktige gitarharmonier, flagrende hår og hyttende knyttnever går opp i en uhellig treenighet. 

De må jobbe hardt, men når Kvelertak-flagget avslutningsvis svaier i takt med skrålene fra publikum er alt velstand i Telenor Arena. 
