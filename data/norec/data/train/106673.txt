Lys, kamera - og endelig litt action
Fjorårets «The Movies» blandet «The Sims» med filmskaping. 
Men akkurat som i «The Sims», var actionnivået noe labert. 
Det skal «The Movies: Stunts & Effects» gjøre noe med. 

Det er på tide med en adrenalininnsprøytning for «The Movies», spillet som i fjor gjorde en respektabel suksess med å la alle og enhver lage kortfilmer på sin egen PC-skjerm. 

Spillet ga deg kontroll over et filmstudio satt i en slags ekstrem Hollywood-virkelighet hvor stjerner skulle opereres, budsjetter skulle holdes og hvor paparazziene skulle få velte seg i skandaler. 
Alt illustrert i en grafisk stil som lignet påfallende mye om «The Sims». 

«The Movies» er egentlig to spill i ett: 
Foruten å skulle drive dette filmstudiet, bygge nye bygninger og passe på at alt går etter planen, fikk du også muligheten til å lage dine helt egne kortfilmer ved å instruere skuespillere, endre på filmsettene og redigere alt etterpå. 

De største problemene «The Movies» farte med, var hovedsakelig mangelen på actionorientert innhold og mangel på skikkelig kontroll over kameraføringen underveis i filmeprosessen. 

Her kommer «The Movies: Stunts & Effects» inn på banen. 
Spillets første tilleggspakke skal i all hovedsak bidra med stunts, spesialeffekter og muligheten til å lage filmer som har et litt bedre «trøkk» i seg. 
Og akkurat det lykkes det egentlig veldig godt med. 

Nytt av dato er muligheten til å hyre stuntmenn som stepper inn for skrale skuespillere når «the going gets tough». 
Disse har nye bygninger, slik som stuntskolen og treningsanlegg der de kan jobbe mot å bli bedre stuntmenn ved å sette seg selv i farlige situasjoner. 

Det er fremdeles«The Sims»i filmverdenen, der stjerner, stuntmenn og teknikere vandrer rundt på filmstudioet mens de krangler, drikker og legger seg under kniven i ny og ne. 

For å gjøre seg fortjent til livets brød, skal disse stuntmennene (og kvinnene, for øvrig) gjøre en rekke triks i filmene dine. 
De fleste filmsett åpner nå for stuntscener hvor disse kan hoppe gjennom vinduer, løpe gjennom flammer eller falle ned fra høye bygninger. 

Det er med andre ord en forlengelse av originalspillet - selve måten du spiller på er helt samme, du får bare muligheten til å fiffe opp filmene med scener hvor skuespillerne (eller stuntmennene) får gjøre livsfarlige bragder slik at du skal selge noen flere billetter. 

Du får nå utdelt priser basert på stuntnivået i filmene dine, og alt etter som hvor flinke dine stuntmenn er, kan en scene bokstavlig talt gå på trynet, eller presse stuntgrensene. 

Nytt i «The Movies» er også filmsett slik som «blue screen» og «green screen». 
Disse gir forbedrede muligheter til å gi liv til filmene dine, og det nye «miniature city»-settet lar deg lage filmer slik som «Godzilla» og «Independence Day». 
Eller kanskje «Deep Impact»? 

Men med alle disse nye settene å bygge, er det spesielt skuffende å vite at studioarealet ditt ikke er utvidet: 
Du vil med andre ord fremdeles ikke ha plass nok til å bygge alt. 

Noe av det som kanskje mest vil tiltale de tusener av virtuelle filmskapere der ute, er de nye mulighetene til å ta fullstendig kontroll over kameraføringen. 
I originalspillet var kameraet låst til visse posisjoner, noe som aldri ga noen som helst mening for min del. 

I «Stunts & Effects» kan du gjøre hva du vil med kameraet. 
Du kan sette det til å etter visse linjer, peke i forskjellige retninger, zoome og så videre. 
Dette betyr virkelig en hel verden av forskjell for «The Movies», hvor du nå kan sette et personlig preg på filmene. 

Foruten dette, er selve kjernefunksjonene i «The Movies» fremdeles de samme. 
Det betyr at alt som plaget deg med originalen, stort sett er å finne også i tilleggspakken. 

Selve filmeprosessen er fremdeles ganske kjelkete. 
I stedet for å posisjonere skuespillere hvor du selv vil og fortelle dem hva de skal gjøre, er det fremdeles ferdiglagde scener som gjelder, hvor du stort sett bare kan endre litt på gjenstander, klærne og miljøet rundt. 

Det er dette som hindrer «The Movies» i å bli bli et skikkelig filmverktøy. 
På den måten kan det for eksempel, snodig nok, aldri måle seg med det flere år gamle «3D Movie Maker». 
Det er fremdeles et begrenset dukketeater mer enn et skikkelig verktøy for kreativ filmskaping. 

For de av dere som uansett sverger trofast til «The Movies», er det likevel ingen grunn til å lure: 
Dette er jo tross alt en vesentlig - og positiv - forbedring av det samme gamle. 
