TV-premiere:Enkelt og greit, og litt kleint 

Ifølge TV3 er løsningen for norske par som har for lite sex: 
Ha sex i seks dager på rad. 

TV-premiere «Sex dager» TV3 tirsdager 20.30 

Joda, problemstillingen i det nye samlivsprogrammet «Sex dager» er velkjent for veldig mange småbarnsforeldre: 
Det blir ikke tid og krefter til å ha sex så ofte som man vil. 

Vi møter to par i hver episode. 
I første program er det Tony (30) og Helene (25) som kanskje har sex to ganger i måneden, og så er det Jannicke (38) og Per Harald (36) som ikke har hatt sex på 16 måneder. 

Så for å få orden på problemet, melder de seg altså på en sex-TV-serie¿ 
En helt naturlig løsning er det jo ikke, etter min mening, men de skal i alle fall ha for at de gir hverdags-sexlivet et ansikt. 

Det er befriende at det ikke dukker opp noen latex-kledde sex-eksperter for å vise parene erogene soner eller utstyr eller gode stillinger. 
Parene blir ganske enkelt utfordret til å ha sex seks dager i strekk. 
Det vil si enkelt og enkelt, ingen av parene i første episode klarer hver dag. 

Jeg liker at parene må ordne opp selv - og at de veldig fint viser at de enkelt og greit kan få fart på sex-livet igjen. 

Men det eneste spenningsmomentet i serien blir faktisk om parene klarer å ha sex hver dag. 
Det blir illustrert med en check-liste, lilla hake for sex og svart kryss for ikke sex. 

De som tror at vi her skal komme under dyna til norske par, blir skuffet. 
De tipsene vi får, er de samme som vi fores med i aviser og magasiner: 
Gi oppmerksomhet til hverandre, bruk mer tid sammen, skaff barnevakt osv. 

Jeg tror ikke norske par kommer til å sitte klistret for å få med seg dette. 
Jeg tror heller ikke de kommer til å sitte i sofaen og si til hverandre: 
Oi, dette var lurt, dette må vi prøve. 
Noen vil synes det er kleint - for eksempel når det eldste paret skal forsøke å bryte 16-måneders-barrieren - og begynner sakte med litt rødvin i hver sin lenestol. 

Men noen synes sikkert det er godt å se at andre sliter! 

Mot slutten blir det også for kjedelig, når parene skal lese opp lange brev om hvordan uka har vært. 
Det blir mye: 
«Jeg elsker deg» og «du har vært flink til å gi meg mer oppmerksomhet». 
Og man tenker at dette kommer til å være fasiten i de neste 11 (!) programmene av serien. 
