Spillanmeldelse:Knivskarp Wolverine-action 

Med «X-Men Origins: Wolverine» er en av årets største spilloverraskelser et faktum. 

Forventninger kan ha mye å si for hvor mye kos man får ut av et spill. 
For høye forventninger kan føre til bunnløs skuffelse, og lave forventninger kan levere uventet glede. 

Når det gjelder dette ferske «Wolverine»-spillet, kan man trygt slå fast at forventningene ikke har vært all verden. 
Ikke mine forventninger, i alle fall. 

Jeg hadde ikke forventet meg at en filmlisens skulle være noe mer enn generisk og forutsigbar actionopplevelse. 

Jeg hadde ikke forventet meg at det skulle være en spillopplevelse som kunne stå på egne ben og måle seg med lignende spill, uavhengig av filmtoget det har i ryggen. 

Jeg hadde ikke forventet meg en velprodusert, velregissert og jevnt over velfungerende spillopplevelse - en opplevelse snekret sammen av flinke, dedikerte og entusiastiske utvikler. 

Men «X-Men Origins: Wolverine» ER faktisk alt dette. 
Raven Software («Jedi Knight»-spillene, «Soldier of Fortune», «Marvel Ultimate Alliance» og «Quake 4») har helt opplagt gått løs på denne lisensoppgaven med et genuint ønske om å lage noe glimrende. 

Det er akkurat så rått, engasjerende og brutalt som det bør være, Wolverines fryktinngytende egenskaper tatt i betraktning. 

Et helt herlig kampsystem, nydelig progresjon og utvidelser av egenskaper, givende utforsking og en heftig og dramatisk regi sørger for en udiskutabelt deilig actionopplevelse. 

Jeg utelukker ikke at de lave forventningene muligens gjør meg litt ekstra entusiastisk. 

Men jeg vil allikevel være klokkeklar på at jeg mener «X-Men Origins: Wolverine» er et veldig bra spill, uansett hvilke forventninger man måtte ha på forhånd. 

PS: 
«X-Men Origins: Wolverine»-versjonen til PS3, Xbox 360 (som er anmeldt) og PC har 18-årsgrense og er myntet på voksne. 
Versjonene til PS2, PSP, Wii og DS er ikke like som «voksen»-versjonen, blant annet har disse spillene lavere aldersgrense. 

Flere ferske anmeldelser: 

Trailer fra PC-, PS3- og 360-versjonen av spillet X-Men Origins: Wolverine. 
