Kvinnen i buret
Litt for enkelt å løse filmens mysterium. 

"Scandinavian noir" fosser videre, nå med den danske filmen Kvinnen i buret. 
Den er basert på forfatter Jussi Adler-Olsens roman, og er en effektiv thriller om en hardnakket politietterforsker på en sak ingen andre vil løse. 

Den scorer kanskje ikke høyt på originalitet, men er godt fortalt og effektivt regissert av Mikkel Nørgaard. 

Løsningen avsløres dessverre litt for tidlig i filmen, og ødelegger litt av spenninga, men Kvinnen i buret er likevel verdt å se for krimfans. 

Sorterer uløste saker 

Politietterforskeren Carl (Nikolaj Lie Kaas) kommer tilbake fra sykemelding etter en stygg skyteepisode. 

Ingen vil jobbe med ham, og han blir satt til å sortere uløste saker i kjelleren sammen med sin nye partner Assad (Fares Fares). 

Men i stedet for å katalogisere, begynner de å se nærmere på forsvinningen av politikeren Merete Lynggaard (Sonja Richter), og oppdager feil i etterforskningen som fører dem inn på et interessant spor. 

Hovedfiguren er den klassiske detektivfiguren som bærer på traumer og drukner dem i jobb og alkohol. 
Men Nicolaj Lie Kaas spiller drevent, og får sin figur til å fungere godt innenfor velkjente rammer. 

Han kan minne om en krysning av Michael C. Hall fra Dexter, en ung Arnold Schwarzenegger og Brian Thompson (tøff skurk i filmer som Cobra og Fright Night Part II). 

Assad, spilt av sympatiske Fares Fares (Jalla Jalla, Snabba Cash), veier opp for Carls mørke personlighetstrekk med sin optimisme og pågangsmot. 

Det er altså en god, gammeldags sammensetning av to ulike personligheter som blir tvunget til å jobbe sammen i en slags buddy cop thriller. 

Kamp mot klokka 

Mysteriet som rulles opp er enkelt å løse. 
Et litt for tydelig hint cirka midtveis gjør at jeg i resten av filmen bare venter på at også politimennene skal sette brikkene på plass. 

Men filmen gir publikum hele tiden litt mer informasjon enn de har, så de kan ikke bebreides. 
Avslutningen blir en kamp mot klokka, med rimelig høyt spenningsnivå. 

Det er profesjonelt orkestrert av Mikkel Nørgaard, som har erfaring fra så vidt forskjellige tv-serier som Klovn, Borgen og Anna Pihl. 

Kvinnen i buret er absolutt godkjent som cinematisk krimunderholdning. 
Jeg liker figurene, miljøet og den generelle tonen i filmen. 

Om det ikke er hylende originalt, så er det i det minste godt laget, og med et persongalleri som vi tåler gjensyn med. 
Film nummer to, Fasandræberne, er allerede i produksjon. 
