Ny hybrid:Lexus IS 300h 

Et nytt alternativ er dukket opp på hybridmarkedet, og norske avgifter gjør at prisen kuttes med 90.000. 
Vi har kjørt den. 

En ny Lexus IS er nå på vei, og i juli er bilen på norsk jord. 
Dette er tredje generasjon IS, men det er den første IS med hybridløsning. 
I Norge er hybridbiler såpass fordelaktig avgiftsbelagt at dette også blir den eneste utgaven importøren tar til landet. 

Akkurat det skal lommeboken din være glad for. 

Det vil nemlig si at du sparer hele 90.000 kroner i avgifter sammenlignet med tilsvarende bil med vanlig motor. 
Det gjør Lexus IS 300h til en prisvinner i klassen, spesielt om utstyrsnivået tas med i betraktningen. 

Sterk kost 

Under panseret sitter det en 2,5 liters rekkefirer som alene leverer 181 hestekrefter ut fra et maksimalt dreiemoment på 221 Nm. 
Denne jobber i samspill med en elektromotor som yter 143 hestekrefter, og den samlede effekten oppgis dermed å være 223 hestekrefter, som leveres til bakhjulene. 

Dette er også forklaringen på hvorfor Lexus kaller bilen 300 når den har en 2,5-liters motor, de mener nemlig at den med sin samlede effekt har ytelser som mer ligner en treliter. 

Les test av lillebror CT 

Som mange andre hybridbiler har IS 300h et veldig lavt oppgitt forbruk. 
Det skal være 0,43 l/mil, noe som resulterer i et CO2-utslipp på 99 g/km. 
Det er rett og slett imponerende, men vårt første møte med bilen viser at også her må vi nok ta høyde for et ganske mye høyere forbruk enn propagandaen tilsier. 
Likevel er det fortsatt på den lave siden. 
Dette gjelder for øvrig letteste utgave, og da med 16 tommers hjul som er oppgitt med 99 gram. 
De øvrige modellene krabber noen gram over 100. 

Den morsomme 

I utgangspunktet er alle utgavene av IS godt utstyrt. 
Likevel blir bilen å få i de fem forskjellige utstyrsnivåene Comfort, Executive, Executive Plus, Luxury og F Sport. 
Utstyrsnivået stiger disse imellom, og prisen spenner seg fra 409.500 kroner for Comfort, og opp til 540.000 for F Sport. 

Sistnevnte må sies å være den morsomste. 
Motoriseringen er den samme, men bilen skiller seg ut med en del utstyr som ikke er å finne på de øvrige versjonene. 

Den har designelementer både innvendig og utvendig som skiller den fra de andre utgavene, og den kan by på et adaptivt understell som bestemmes av føreren via et hjul i midtkonsollen. 
Dette påvirker blant annet styringen, giret og understellet. 
F-Sport har også ekstra polstring i sidene på setet som gjør den enda bedre å sitte i enn de andre modellene. 

Frekk design 

Utseendet på nye IS kommer til å være et like eller ikke like. 
Den har klart fått en sportslig design, noe Lexus sier de har fulgt opp i kjøreegenskapene. 
Bilen er dessuten mye testet på blant annet Nürburgring, samtidig som elementer er hentet fra konseptbilene Lexus LF-CC og LF-LC. 

Innvendig er bilen klart en Lexus, og også her er det hentet detaljer fra de heftigere versjonene. 
Blant annet har F 
Sport fått et konfigurerbart digitalt instrument hvor du selv velger hva som skal vises. 
Dette gir unektelig bilen et visst tekno-preg, et preg den har selv uten dette displayet. 

«Falsk» giring 

Det er ingen overraskelse at IS300 h har et CVT-gir, som alle andre hybrider fra Toyota og Lexus. 
Denne gangen har det derimot skjedd en positiv utvikling i forhold til hvordan kassen oppfører seg. 

Nå jager ikke turtallet rett opp til effekttoppen under akselerasjon, men har en mer gradvis økning suksessivt med akselerasjonen av bilen. 
Endringen er gjort i den elektroniske styringen av kassen, for den øvrige teknologien er den samme, i form av et planetgir. 

Lexus har i tillegg gitt brukeren mulighet for å gire selv med hendler bak rattet. 
Dette er naturligvis bare forhåndsprogrammerte, ”falske” trinn, ettersom kassen er trinnløs. 

Våre bønner er hørt 

Dermed ser det ut til at våre bønner er hørt, for sjefsingeniør Naomi Fujisawa forteller oss at dette bare er ett av stegene i denne retningen. 

– Toyota og Lexus vil fortsette med CVT-løsningen, og jeg ser ikke for meg andre typer gir i våre hybrider, forteller han videre. 
De store endringene vil ligge i hvordan planetgiret styres av elektronikken, legger han til, før han beroliger med at turtallsjaget skal ytterligere reduseres. 

Dette er i tråd med hva vi tidligere har sagt, og som andre teknologier bekrefter. 
På papiret er det tilsynelatende effektivt å legge turtallet til toppen av effektkurven for å hente ut maksimalt med effekt, men for forbruket kan det være vel så lønnsomt å utnytte toppen av av dreiemomentet først, og deretter flytte turtallet nærmere effekttoppen etter hvert som farten øker. 
Det er dette som nå gjøres i IS300 h, og som Fujisawa forteller skal justeres ytterligere. 

Se mer av IS 300h innvendig: 

Kunstig motorlyd 

Lexus-folket har tydeligvis hatt noen morsomme dager på jobben, for de har nå implementert det de kaller ASC 
- Acoustic Sound Composer. 
Her kan du gire bilen manuelt ved hjelp av hendler på rattet. 
Som nevnt over er imidlertid dette bare kunstige trinn, ettersom bilen har det trinnløse CVT-giret. 
ASC-funksjonen er rett og slett bare en kunstig motorlyd som sendes ut gjennom en høyttaler i kupéen, og denne er hektet sammen med de kunstige girene. 
ASC-funksjonen har til og med en volumkontroll, så du selv kan bestemme hvor høy motorlyden skal være. 

Når du gir gass, så øker turtallet i den kunstige motorlyden, og når du girer synker turtallet som ved et vanlig gir. 
Den ekte motorlyden er derimot fortsatt relativt monoton, ettersom det er et CVT-gir. 
Det ser heller ikke mindre merkelig ut når du girer på rattet og hører at turtallet på den kunstige motorlyden synker, samtidig som turtelleren viser at det faktiske turtallet ikke endres. 
Snodig! 

Fin balanse 

Vektfoholdet i bilen er 50:50, og dette merkes. 
Bilen er svært nøytral i oppførselen, på grensen til det kjedelige, men det er tross alt slik den bør være. 
Styringen er progressiv etter hastigheten, og har en veldig fin utveksling. 
Det er rett og slett vanskelig å finne noen svakheter å snakke om, så den står i høyeste grad til godkjent. 

Understellet er i utgangspunktet satt opp ganske stramt, uten at det blir ukomfortabelt. 
Avhengig av utstyrsnivå, så blir bilen levert med alt fra 16” hjul og opp til 18”. 
Prøv gjerne flere alternativer før du bestemmer deg for hvilke alternativ du skal gå for. 
Det handler rett og slett bare om hvor mye komfortpreg du ønsker i forhold til det sportslige. 

Støysvak, men lydsterk 

Det slår oss at bilen er veldig støysvak, og det til tross for at det sitter et par digre sidespeil på bilen. 
De pleier vanligvis å generere mye vindstøy, men Lexus har tydeligvis vært flinke med både formgivningen av husene, i tillegg til at isoleringen er bra. 

Skulle du likevel høre støy du ønsker å bli kvitt, er det bare å velge lydpakken fra Mark Levinson og skru volumet høyere. 
Anlegget koster derimot en porsjon penger, forskjellig etter hvilken utstyrsnivå du velger. 

God på det aller meste 

Alt i alt må Lexus IS 300h sies å være en svært god pakke bil, vel og merke for de som vil ha en sedan. 
Alt den gjør, gjør den godt, og hybridløsningen er utvilsomt bilens store fortrinn. 
Dette gir den en avgiftslette på cirka 90.000 kroner mot en IS med tilsvarende effekt og ytelser uten hybrid. 
At du i tillegg får en bil som er snill på forbruk havner også på listen over det positive, i tillegg til at hybridbiler har lave vedlikeholdskostnader. 

Importøren regner med å selge cirka 300 biler i året, men kunne lett solgt langt flere dersom bilen hadde kommet som stasjonsvogn. 
Konkurrenter blir biler som Audi A4, Mercedes-Benz C-klasse, og BMW 3-serie, med andre ord de andre premium-merkene i det såkalte d-segmentet, og i juli kan du se bilen live i Norge. 
