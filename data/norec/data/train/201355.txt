Sony NEX-7
Sonys speilløse toppmodell NEX-7 er elegant og tar svært gode bilder. 
Dessverre er den også noe klønete i bruk, og burde vært billigere. 

Helt siden Panasonic og Olympus kom med sine Micro FourThirds-kameraer, har flere produsenter kastet seg på bølgen med systemkameraer uten speil. 

Ja, faktisk er det nå bare Canon igjen av de kjente produsentene som fortsatt tviholder på speil i sine modeller, selv om vi ikke akkurat var fra oss av begeistring da vi testet Nikons første forsøk; Nikon 1 V1 heller. 

Fordelen med å ta bort speilet er at objektivet kommer nærmere sensoren, og at kamerahus og objektiver derfor kan lages fysisk mindre. 
Ulempen er at man mister den optiske søkeren, og må ta til takke med en elektronisk variant – altså en liten skjerm man ser på gjennom okularet, eller LCD-skjermen på baksiden. 

Det skal imidlertid sies at akkurat det kompromisset vel aldri har vært så lite som for NEX-7, for den elektroniske søkeren er veldig, veldig god på dette kameraet. 

For ordens skyld er også sensoren i dette kameraet av APS-C-typen; altså samme størrelse som finnes på f.eks. Nikon D7000 eller Canon EOS 600D. 
FourThirds-sensoren fra Olympus og Panasonic er noe mindre, og Nikons variant svært mye mindre enn den "vanlige" APS-C-størrelsen. 

Tekniske spesifikasjoner, Sony NEX-7 

Bildeoppløsning: 
24Mp (6000x4000)Sensorstørrelse: APS-C (1,5x beskjæring)LCD-størrelse: 
3"LCD-oppløsning: 921.000 punkterSøker: OLED, 100% dekning m/ 1,09x forstørrelse og elektronisk vaterInnebygd blits: 
JaMulighet for ekstern blits: 
JaMaksimal ISO: 
16000Eksponeringskompensasjon: 
±5EVMaks antall bilder pr sekund: 
10Video: 1080p (60/24 progressive bilder pr sekund)Batteritid: 430 bilderVekt (inkl batteri): 
400gMål: 
120x67x43mm 

Konstruksjon 

NEX-7 fra Sony vekker oppsikt. 
Ikke bare er kameraet lite – det har et lett retro-preg og en nokså utradisjonell knappeutforming. 
På tross av den lille størrelsen har kameraet faktisk fått et godt grep på høyre side, med søkk til høyre langfinger og god friksjon. 
Sjelden har et så lite kamera vært så godt å holde i. 

Søkeren har vi sett før da vi tilbragte en dag med Sony A77 i fjor høst. 
Som på øvrige kameraer av denne typen er det snakk om en elektronisk søker, men ingen andre kan skilte med så høy oppløsning. 
OLED-skjermen har 2,3 millioner punkter, svært god kontrast og gir en forstørrelse på hele 1,09x; omtrent like stor som de som finnes i fullformat-speilreflekskameraer. 
Jevnt over oppleves den derfor som meget god – den kommer til kort mot en optisk søker på solskinnsdager med sterkt lys, men gjør det desto bedre i mørket der en slik skjerm kan forsterke signalet slik at man ser mer. 
I tillegg får du se mer informasjon, for eksempel elektronisk vater i søkeren, som sikrer rette horisonter så du slipper å justere i etterkant. 

Skjermen er tre tommer stor og kan vinkles nitti grader oppover (for "skudd fra hofta") og cirka 40 grader ut (for "over-hodet"-bilder). 
Den har også god innsynsvinkel fra sidene; kanskje mest aktuelt når man ser på bilder man har tatt. 

Den innebygde blitsen spretter ut fra kamerahuset når du trykker på den aktuelle knappen, og dette er påkrevd dersom auto-funksjonen skal bruke blits (den spretter aldri opp av seg selv). 
Denne er hengslet to steder og kan derfor bøyes tilbake for å la lyset spres via taket, noe som faktisk gir en god effekt innendørs med normal takhøyde. 

Knapper og betjening 
Det mest originale med NEX-7 er de to knappene øverst til høyre på baksiden. 
Disse endrer funksjonalitet basert på hvilken modus kameraet står i. 
Skyter du i manuell modus, styrer de for eksempel henholdsvis blenderen og lukkeren. 
På skjermen er det også angitt hvilken parameter disse to hjulene endrer. 

Det finnes også et innstillingshjul på baksiden som kan dreies begge veier, og som også har piltaster under seg som brukes både som snarveier og navigering i menyene. 
Hjulet kan også brukes for å hoppe fra bilde til bilde i avspillingsmodus og brukes også aktivt i menyene, for eksempel til å bytte modus. 
Med andre ord en viktig del av betjeningen på kameraet. 

Da er det synd at det oppleves noe upresist. 
Det skyldes flere ting – for det første gjør hybridløsningen mellom hjul og knapper at man noen ganger får trykket på en måte man ikke ønsker, men også en liten forsinkelse i menyene gjør at det føles noe upresist og knotete å endre innstillinger. 
Spesielt når man skal velge opptaksmodus, der bruken av bilder i menyene forlenger lastetiden av ett og annet menyvalg slik at hastigheten når man ruller også blir varierende. 
Ofte ruller vi ett steg for langt for deretter å rulle tilbake. 

Knappen i midten av dette hjulet tar deg alltid til valg av bildemodus (kan omprogrammeres), og knappen på oversiden går alltid til hovedmenyen. 
Det finnes også en knapp på toppen hvis funksjon justeres med en bryter. 
Enten låses eksponeringen, eller så brukes den til å aktivere manuell fokus. 
Når man så begynner å vri på fokusringen, vises et forstørret bilde i søkeren. 
Trykker du søkeren halvveis ned, vises hele bildeutsnittet igjen. 

NEX-7 har også en egen knapp som starter og stopper videoopptak, men det er ikke mulig å ta stillbilder mens man filmer. 
Av og på-bryteren omslutter utløserknappen, og vi må bemerke at den godt kunne ha vært litt hardere å flippe over, der vi gjentatte ganger har opplevd å få slått på kameraet uten egentlig å mene det. 

Kvalitetsinntrykket av kamerahuset er likefullt meget godt. 
Sony har laget et eksklusivt lite kamera i NEX-7. 

Inn- og utganger 
På venstre side av kameraet finnes det to luker: 
En med mikrofoninngang (til videopptak) og én som skjuler USB-tilkobling og HDMI-utgang, som seg hør og bør i disse dager. 
Sporet til minnekort er plassert side om side med batteriet bak luka på undersiden av kameraet, som også har en låsemekanisme på utsiden. 
I tillegg er kameraet beskyttet med en ekstra tapp som hindrer det å falle ut når du åpner luka. 

Brukervennlighet 

La det være sagt med en gang: 
Sony NEX-7 er et kamera som krever tilvenning. 
Jeg har hatt det inne til test noen uker og her er utforming av menyvalg og betjening svært utradisjonell i forhold til andre systemkameraer. 

Intuitivt er det imidlertid ikke, og selv om noen av funksjonene er lett tilgjengelige via knapper og hjul, er det også mye som er gjemt i menyene og krever mange trykk. 
Flere ganger har jeg også tatt meg å tenke "hm, hvordan gjorde jeg det igjen?", og det er ikke heldig. 

Vil du endre hvitbalansen krever dette seks trykk. 
Og det bare for å få frem innstillingene for hvitbalanse. 

Men det er vel å merke rett ut av boksen. 

Fordyper du deg litt i kameraets innstillinger (og det bør du om du går for NEX-7), er det mye som kan tilpasses. 

Den lille knappen ved siden av utløserknappen kan nemlig brukes for hurtig tilgang til innstillingene du selv synes er viktigst. 
Du kan ha flere "sider" som du veksler mellom ved å trykke på den samme knappen, og én av disse sidene skreddersyr du helt selv med tre ønskede funksjoner, som styres med hvert sitt hjul. 

Dermed er hvitbalansen brått ett trykk unna – i stedet for seks. 

Både den nederste knappen og den som sitter midt i innstillingshjulet på baksiden kan også omprogrammeres til ønsket funksjon. 

Enkelte ting er implementert på en helt merkelig måte. 
Når man vil se på bilder (eller film) man har tatt, trykker man på avspillingsknappen. 
Mens andre kameraer da lar deg bla igjennom en blanding av video og stillbilder, viser NEX-7 kun én filtype. 
Har du tatt en liten videosnutt og vil se på den etterpå, må du trykke hele åtte ganger dersom utgangspunktet var å vise stillbilder. 
Visningsmodusen er i tillegg delt mellom stillbilder, MP4-filmer og AVCHD-filmer, så du må selv huske hva du filmet med, om du varierer dette formatet (MP4 best egnet til redigering på PC, AVCHD til direkte avspilling på TV). 
Blandet visning er ikke et alternativ. 

Andre eksempler er at du ikke får justert f.eks. oppløsning på panoramabilder med mindre du har kameraet i panoramamodus (menyvalget er der, men er grået ut), og vice versa dersom du ønsker å justere oppløsning og kvalitet på stillbilder, men har kameraet i panoramamodus. 
Unødvendige begrensninger, mener vi. 

Og endrer du et menyvalg i menyen, hopper kameraet ut av menyen etterpå. 
Det går ikke å endre flere verdier på rappen – da må du inn i menyen igjen og finne tilbake. 
Vi har heller ikke lykkes å aktivere øyeaktivert autofokus, der kameraet begynner fokuseringen i det du setter øye inntil søkeren. 
I Sonys menyer kan grunnen til sånt være at en annen verdi må endres først, men det opplyses det ikke om. 
Etter å ha søkt på nettet, viser dette seg kun å gjelde dersom du bruker alpha-objektiver med adapter og støttes altså ikke på vårt testobjektiv. 
Det kunne ha vært kjekt å få beskjed om først som sist. 

Kjekt er det imidlertid at man kan aktivere en hjelpemeny som gjør at du får hjelpetekst til de ulike menyvalgene når du blar i menyene (hjelper uansett ikke mot sistnevnte problem). 
Dette er standard på alle Sonys systemkameraer. 

Funksjoner 

De siste årene har Sony vært frempå med ny teknologi i sine kameraer. 
Blant annet har enkelte av deres systemkameraer innebygd GPS-funksjon, selv om dette ikke finnes i NEX-7. 

Her er noen høydepunkter: 

Panorama – En egen modus der du trykker ned utløseren og sveiper kameraet langs horisonten. 
Du kan bestemme hvilken retning du vil gjøre det i og til slutt syr kameraet sammen alle bildene til ett. 
Det er lite skjøter å se, selv om det fungerer best når alt er litt på avstand. 
Elementer som er nærme kameraet (særlig i kombinasjon med å bevege seg) opptrer ofte som feil i bildet. 

Funksjonen finnes også som 3D-variant. 
Da får du se panoramabildet i 3D hvis du kobler kameraet direkte til en 3D-TV. 

Elektronisk vater – En av fordelene med elektroniske søkere er muligheten til å vise informasjon oppå bildet. 
En av de mer praktiske er det elektroniske vateret, som indikerer hvorvidt du holder kameraet i vater, som gjør det lettere å få rette horisonter på bildene du tar. 

Håndholdt i dårlig lys 
– Denne funksjonen er ment i de situasjonene der du skal ta bilde i skumring uten å ha stativ. 
Kameraet tar da flere eksponeringer etter hverandre og legger deretter bildene sammen til ett bilde, som både skal være skarpere og ha mindre støy enn om du bare tok ett. 

HDR – Tar tre bilder med ulik eksponering og syr dem deretter sammen til ett bilde med høyt dynamisk omfang. 
Sony har siden sitt første kamera A100 også hatt såkalt dynamic range optimizer som sørger for å gi mer detaljer i de mørke delene av bildet. 
Merk imidlertid at bracketing kun er støttet med tre bilder og bare ±0,7EV. 

Følgefokus – lar deg låse fokus på ett element i bildet, som da følges hvor enn det måtte bevege seg i bilderammen. 

Bildefiltre 
- Lekekamera, hard kontrast, miniatyrfoto, HDR-kitch og så videre. 

Forhåndsvisning av innstillinger 
- En ting som er kjekt med NEX-7 er muligheten til å forhåndsvise hvordan bildet vil bli seende ut før du tar det, enten du bruker manuell eksponering, har endret hvitbalansen, bruker ulike blenderåpninger eller lignende. 

Ytelse 

Sonys kameraer har lenge imponert oss når det gjelder seriefoto, der "folkemodellen" A55 er i stand til å spytte unna 10 bilder i sekundet; vesentlig mer enn konkurrentene i samme prisklasse. 
Den samme skuddtakten klarer NEX-7, selv om prisen på dette kameraet er vesentlig høyere enn nevnte A55 og det derfor ikke blir like unikt hvis vi tar prislappen i betraktning. 

Kameraet holder denne farten i 1,6s (16 bilder); vel å merke uten hverken autofokus eller visning av bildet mens serieopptaket pågår. 
Du kan også bruke "vanlig" seriefoto; da med en hastighet på 3,7 bilder pr sekund (24 bilder). 

Autofokusen opplever vi som kjapp og presis i dagslys. 
Ikke fullt så rask som de beste speilrefleksene innendørs på kveldstid, men sliter gjør den aldri, mye takket være den oransje hjelpelampa som lyser opp. 
På vårt testobjektiv (24mm f/1,8) er den også helt lydløs, men vi kan ikke gå god for at kit-objektivet oppfører seg på samme vis. 

Oppstartstiden er stort sett svært rask. 
Cirka et halvt sekund og i praksis ingen hindring for at du får tatt bildet du skal ta uansett. 
En gang i blant, derimot, må vi vente i tre sekunder før skjermen tennes. 
Dette kan skyldes risting av billedbrikken for å få vekk støv, som Sony også var tidlig ute med. 

Batteritiden er oppgitt til 430 bilder etter CIPA-standarden ved bruk av skjermen og 350 bilder om du bruker den elektroniske søkeren. 
Det er over middels gode tall til denne typen kamera å være. 
Sonys InfoLithium-teknologi er også meget god, der du får oppgitt i prosent hvor mye som gjenstår av batterikapasiteten, som for oss virker å være svært nøyaktig. 

Bildekvalitet 

Før vi ser på bildekvaliteten, er det verdt å nevne følgende: 
Selv om vi i all hovedsak tester kit-løsninger (kamera + rimelig objektiv) her på DinSide har det vært få testmodeller av NEX-7 her til lands, og denne gangen måtte vi "dessverre" ta til takke med 24mm f/1,8-objektivet og ikke kit-objektivet 18-55mm f/3,5-5,6. 

"Dessverre" i anførselstegn, siden 24mm f/1,8-objektivet koster 7.000 kroner. 
Bildekvaliteten med kit-objektivet kan derfor ikke forventes å være like god som bildene vi har fått denne gangen, selv om egenskaper som støy etc. selvsagt vil gjelde uansett. 

Lysmålingen sitter stort sett som et skudd og leverer i høy grad pent eksponerte bilder med meget godt dynamisk omfang. 
Lysmåleren i NEX-7 blåser heller ikke ut høylysene like ofte som mange av konkurrentene. 

Når det gjelder automodusen, utløser den som nevnt ikke blitsen med mindre du har aktivert den, så i motlyssituasjoner må du sørge for å ha gjort dette på forhånd. 
Vær også klar over at automatikken aldri velger ISO-verdi over 1600, selv om kameraet viser seg å være kapabelt til å gi gode bilder med enda høyere følsomhet. 

Ser vi på støynivået på høye ISO-verdier, scorer Sony-kameraet meget godt – spesielt når vi tar med i regnestykket at oppløsningen tross alt er på 24 megapiksler. 
Under ser du utsnitt på ISO 1600, 3200 og 6400: 

Som du ser, altså – selv på ISO 6400 er det ikke veldig mye støy å spore, selv om detaljene ikke lenger er like gode og fargene ikke like mettet lenger. 
Det skal også sies at JPEG-bildene fra NEX-7 kunne ha vært enda skarpere selv på lave ISO-verdier. 

Med testobjektivet har bildene svært høy skarphet, også i kantene – sjelden har vi sett så gode bilder fra et APS-C-kamera. 

Under finner du eksempler på bilder tatt med Sony NEX-7: 

Videokvalitet 
Også på video scorer Sony-kameraet meget godt, og er så vidt vi vet alene om å tilby 1080p med 60 progressive bilder pr sekund, som gjør at bildet flyter svært godt. 
Detaljrikdommen i bildet er god, og bilder flyter også svært godt ved panoreringer, selv om noe støy er å spore også i godt lys. 

Lyden fra den interne mikrofonen er heller ikke så verst, og det er også mulig å aktivere såkalt "wind cut" for å unngå støy dersom det blåser. 
Når det er helt stille høres imidlertid noe sus fra kameraet, som du også vil høre i eksempelvideoen under. 

Her er to eksempelvideoer; én innendørs og én utendørs (AVCHD-format, kan åpnes i en velutstyrt mediespiller som f.eks. VLC): 

Det skal også nevnes at man på dette kameraet har god kontroll over videoopptakene, med mulighet for å justere ISO, blender, lukkertid etc. 
– også etter man har begynt å filme. 

Konklusjon, Sony NEX-7 

Terningen er vanskelig å trille denne gangen. 
På den ene siden har Sony laget et eksklusivt og lite systemkamera med høy konstruksjonskvalitet og særdeles god elektronisk søker, som yter godt og fanger bilder med høy kvalitet enten det dreier seg om stillbilder eller film. 

Det er imidlertid to vesentlige punkter på minuslista: 
Kameraet oppleves som klønete i bruk, med mye trykking i menyer, enkelte merkelige implementasjoner og det faktum at det er litt for lett å trykke feil eller rulle et innstillingshjul for langt. 
Dette er noe som potensielt kan være et irritasjonsmoment for entusiaster, som dette kameraet må sies å være myntet på. 

For det andre er prisen. 
Snaue ti tusen kroner bare for kamerahuset er høyt i dagens marked. 
Det skal også nevnes at utvalget av E-mount-objektiver er noe spakt foreløpig, men A-objektiver kan brukes med et adapter. 

Den høye prisen gjør at vi triller en sterk firer til Sony denne gangen. 
Blir du ikke skremt av prislappen, er imidlertid NEX-7 et artig lite kamera det går an å bli glad i; vel å merke hvis du tar deg tid til å finjustere snarveier og den slags til ditt bruk. 

Sony NEX-7 
