Løgn og sannhet om Irak-krigen
Regi: 
Doug Liman 

Manus: 
Jez Butterworth, John Butterworth 

Musikk: 
John Powell 

Skuespillere: 
Naomi Watts, Sean Penn, Ty Burrell, Bruce McGill, Brooke Smith, David Denman, Sam Shepard 

Sensur: 
11 år 

Dette baserer seg på en sann historie, i filmens siste minutter ser vi en tv-tale holdt av filmens kvinnelige hovedrolle, Valerie Plame (Naomi Watts). 

Utgangspunktet som følger: 
Valerie Plame var en CIA-agent, kun hennes ektemann Joe Wilson (Sean Penn) og hennes foreldre visste at hun arbeidet der. 
For sine venner oppga hun en helt annen jobb. 

Før USA invaderte Irak på begynnelsen av 2000-tallet, hyret CIA Plames ektemann til et enkelt oppdrag i Niger i Afrika, han hadde tidligere vært ambassadør der og hadde en mengde kontakter. 
Målet var at han derfra skulle spore eventuelle indikasjoner på at Saddam Hussein arbeidet med å utvikle masseødeleggelsesvåpen. 
Han fant ingen beviser på dette. 

Da krigen var et faktum, gikk Joe Wilson offentlig ut og beskyldte Bush-administrasjonen for å fare med løgn. 
Noe som medførte at Valerie Plames identitet som CIA-agent ble avslørt og hun mistet jobben. 
Ja, verre: 
Både hun og mannen ble lagt for hat i USA, både offentlig og privat. 
Senere har jo deres beveggrunner for å handle som de gjorde, blitt bevist å være sannheten og Bush-administrasjonen er blitt avslørt i å ha tilrettelagt sannheten i pakt med en rettferdiggjørelse av en Irak-invasjon. 

Det er et tradisjonelt drama innen en meget amerikansk sjanger, dette: 
Den ene mot de mange. 
Den ene rettferdige mot den store Løgnen. 

Men innen de rammene fungerer filmen helt utmerket. 
Den har en stikkende nerve og en tikkende puls, iblant er det faktisk mer actiondrama enn drama, Doug Liman («Swingers», «Mr. & Mrs. Smith») besitter visuell smidighet og en kontant myndighet i sitt regihåndverk, og manusforfatterne Jez og John Butterworth er kløktige og våkne og sitter inne med full oversikt over hele bildet. 

Naomi Watts og Sean Penn tolker dette tøffe, humane og intelligente ekteparet meget formbevisst. 
Andre store roller synes nøye plukket med hensyn til karakterens utseende og væremåte. 

Ekteparet Plame/Wilson lever i dag i Santa Fe, langt fra CIAs verden. 
