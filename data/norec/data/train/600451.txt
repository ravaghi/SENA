Mørkt om kjærlighet
"Jeg er din" er skuespilleren, filmskaperen og sangeren Iram Haqs første spillefilm , men hun har allerede fått både anerkjennelse og priser for sine to kortfilmer "Trofast" og "Skylappjenta". 
Haq er en uredd filmskaper som ikke skyr unna vanskelige temaer som for eksempel den tokulturelle problematikken. 

I "Jeg er din" er hovedpersonen Mina (Amrita Acharia, "Game of Thrones"), norsk-pakistansk og kastes ut av familien fordi hun bringer skam over dem ved hennes væremåte og livsvalg. 

Hun er alenemor til Felix (6), og hennes desperate trang til å bli sett og elsket fører ofte til irrasjonelle og gale valg, og hun bruker sex som en måte å føle nærhet og kjærlighet på. 

(Anmeldelsen fortsetter under bildet) 

Hun blir hodestups forelsket i svenske Jesper (Ola Rapace, "Skyfall"), og setter sønnen både til side og i fare for å klamre seg fast til en egoist som egentlig ikke bryr seg om henne. 
Hun lyver til alt og alle om hvordan hun egentlig har det, og om hvordan det går med hennes karriere som skuespiller. 

Hennes eks har derimot alt på stell. 
Ny fantastisk kjæreste, fint hus, god jobb, og er en trygg og kjærlig far. 
Det gjør Mina enda mer deprimert og får henne til å tenke at Felix kanskje har det bedre uten henne. 

Filmen er usminket og følelsene er rå og ekte. 
Dette er ingen "feel good" kjærlighetsfilm hvor alt ordner seg til slutt, men et portrett av en trist virkelighet som mange vil kunne kjenne seg igjen i. 

Sterk og gripende, mørk og hjemsøkende – fortalt av en spennende filmskaper med uendelig potensiale. 
