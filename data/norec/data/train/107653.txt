Jennifer Lopez «Rebirth»
(Epic/Sony BMG) 

Født på ny, lover tittelen. 
Nå ja. 

Det er mulig Jennifer Lopez føler seg født på ny etter det mye omtalte forholdet med Ben Affleck og den påfølgende filmkatastrofen «Gigli», for en av låtene her er skrevet sammen med hennes nye mann, Marc Anthony, og kan godt oppfattes som et spark bak mot Affleck. 
Ferdig med ham for godt, liksom. 
Men det gjør ikke Lopez til en mer interessant artist enn hun alltid har vært; en helt moderat stemmeprakt (som på ingen måte står i stil med det visuelle) i dyr og til tider litt for glatt r&b-innpakning. 
En håndfull superprodusenter er hyret inn, men kun Rodney Jerkins makter å gjøre Lopez' stemme til noe i nærheten av gull på smygende, forføreriske «Step Into My World» og «I Got U». 
«Rebirth» vil muligens bety en ny start for Jennifer selv, men vil neppe velte verden for oss andre. 
