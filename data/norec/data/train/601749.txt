Mister Bombastisk
Alt Joe Cocker trenger for å levere, er et sett velvalgte sanger og et lydbilde som ikke kommer i veien for stemmen hans. 
Verre er det ikke. 
Gi mannen en enkel kjærlighetssang å synge, og han vil fremføre den med all verdens inderlighet og særpreg. 
Dette vet vi. 
Det er bare å høre på et av 70-tallsalbumene hans. 

Dessverre har Joe Cocker enten veldig dårlig smak eller så hører han på veldig dårlige råd. 
"Fire It Up" er nok et album hvor balladene fungerer greit, men som domineres av intetsigende poplåter pakket inn i bombastisk produksjon. 
Syntetisk danskebåtfunk, hardrockgitarer og generiske gospelkor burde ha vært et tilbakelagt stadium på 80-tallet. 
Og når 68 år gamle Cocker synger om hvor lyst han har til å leke doktor, føles det bare klamt, klamt, klamt. 
Det må være love å håpe at soulmannen fra Sheffield har et siste virkelig, vel, sjelfullt album i seg, men utsiktene ser ikke lyse ut. 
