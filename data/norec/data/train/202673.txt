22" ViewSonic VA2216w
For mer tilbakelent bruk er det helt ok med stort format og ikke-så-super oppløsning. 

Oppløsningen 1680 x 1050 på LCD finner vi i mange forskjellige størrelser. 
Den finnes på bærbare både i 15,4 og 17-tommers utgave, og på frittstående skjermer finner vi den på 19, 20 og 22-tommere. 

LES OGSÅ: 

For de skarpsynte eller de som liker å være nær skjermen er det topp med høy oppløsning og lite format. 
Den forrige skjermen vi testet fra ViewSonic henvender seg til denne gruppen. 
Men det finnes også en del brukere som heller vil sitte lenger fra en større skjerm, eller vil ha alt til å se større ut når de sitter nærmere. 
For disse brukerne er det mange produsenter som tilbyr 22-tommere. 
De er som regel rimeligere enn 20-tommere som svært ofte bruker dyrere paneler med vekt på andre egenskaper. 

Men er du ute etter en lesevennlig, behagelig stor skjerm til kontor eller hjemmebruk så er en 22-tommer med oppløsning på 1680 x 1050 midt i blinken. 

ViewSonic VA2216w 

Denne skjermen er enkel i utførelsen og er beregnet på de med små budsjetter, med en prislapp i nettbutikkene på litt over to tusenlapper. 

Det finnes bare VGA-tilkobling, men skjermen var dønn stabil uten antydning til forvrengning. 
moire eller andre forstyrrelser. 
Det er en stund siden elektronikken i skjermene hadde problemer med høy oppløsning over analoge kabler. 

Det er innebygd strømforsyning og praktiske bøyler som samler ledningene bak på foten. 

Skjermen er diskret i designet, med matt sort overflate og en sølvfarget list under fronten. 
Her sitter knappene for betjeningen, med tydelige symboler preget inn i listen under knappene. 

Foten er stabil, men har ingen justeringsmuligheter. 
Høyden fra bordplaten til nedre kant av selve panelet er 12 cm, som er et bra kompromiss. 

Bildekvalitet 

Denne skjermen bruker, som praktisk talt alle rimelige skjermer, et TN-panel. 
Disse har begrensninger i fargedynamikk og betraktningsvinkel, men kan gi et utmerket bilde for mange formål. 
Styre-elektronikken er viktig, og det er dssuten betydelige forskjeller mellom selve panelene, også om de kommer fra samme leverandør. 
Særlig gjelder dette paneler med forskjellig oppløsning. 

Vi satte denne og den forrige ViewSonic-skjermen vi testet ved siden av hverandre, koblet til samme PC med skjermkortet i klonemodus. 
Begge skjermene mottok da identiske signaler, og siden menysystemet er identisk satte vi alle verdiene i de forskjellige innstillingene også helt likt. 

Begge skjermene gir et fullt ut brukbart bilde, men forskjellene er lett synlige. 
Denne 22-tommeren har i utgangspunktet mer rødt og blått, mens 19-tommeren har en mer balansert visning. 
Dette kan et stykke på veg justeres manuelt etter smak eller referansebilder. 
Likevel kommer man ikke helt i mål, det er dynamiske forskjeller som alltid er tilstede og preger fargebalansen ved forskjellige intensiteter. 

Betraktningsvinkelen er bedre på 22-tommeren enn på 19-tommeren, og men etterslepet er litt mer synlig på testmateriale. 
Det er likevel godkjent, også for film og rask spillgrafikk. 

Konklusjon 

ViewSonic VA2216w er en rimelig skjerm med et fullt brukbart bilde til de fleste alminnelige bruksområder. 

Skjermen har et pent og diskret design med en stor og lettlest skjermflate. 
Den gjør det mulig å være mer tilbakelent enn en mindre skjerm med samme oppløsning - noe som er viktig for mange. 
