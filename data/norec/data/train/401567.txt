Tristhet med attitude fra Lykke Li
Øya-artisten returnerer med et album som tar særegenheten inn i mainstream. 

Lykke 
Li ble raskt et kjent navn i den skandinaviske popverdenen da hun debuterte for ti år siden. 
Den svenske sangeren fikk internasjonal suksess, noe som førte til samarbeid med flere av bransjens celebriteter. 

De siste årene har hun tatt en pause, fått en sønn og sluppet noen singler med den svenske supergruppen Liv. 
Fire år er gått siden forrige album, som avsluttet en slags trilogi. 
I så måte er dette, hennes fjerde, starten på et nytt kapittel. 

Kommersielt med eksperimentelle undertoner 

Det er en enda mer forseggjort sound som møter oss nå. 
Hennes faste produsent Björn Yttling er byttet ut med et aldri så lite stjernelag bestående av blant annet T-Minus og Skrillex. 

Dette høres i musikken, som har tatt en ny retning. 
Lykke 
Li har utviklet sin drømmende og melankolske musikk til kommersiell pop med eksperimentelle undertoner. 

Påvirkningen fra moderne R&B er mer tydelig enn før, med fokus på intrikate rytmer og repetitive akkordrekker som maser seg inn i hjernen din. 

Dette betyr heldigvis ikke at hun har mistet egenarten. 
Særegenhetene er fremdeles til stede, men i en mer tilgjengelig form. 
Eksempelvis har vi låten «Last piece of my heart», som åpner med småskurrete piano og Lykke Li som viser bredden i stemmebåndene. 
En enkel beat legges til i miksen, og sangen smyger seg så pent frem i et åpent lydlandskap med grove undertoner. 

Det hele blir en medrivende lytteropplevelse hvor det eksperimentelle bakes inn i en ellers streit låt. 

Tekst og musikk i symbiose 

Vokalen, som naturlig nok er hovedingrediensen her, virker også mer fleksibel enn tidligere. 
Den er fremdeles besnærende skarp og høvler ned konsonanter, men har også mer selvsikkerhet og attitude. 
Det kler musikken godt. 

Tekstene rettes ofte mot et «you» som gjerne er et annet sted i den mørke kvelden, mens Li vurderer om det er på tide å avslutte det hele og finne sin egen vei. 
Et allment gjennomgangstema hun behersker godt. 

Spesielt sterkt blir det i tittelkuttet, som tidvis høres ut som det er på randen av bristepunktet. 
Tunge rytmer og stemningssettende synthdetaljer danner bakteppe for Lis beretning om å ta farvel. 
Her kommer evnen til å la tekst og musikk fungere i symbiose til sin rett. 

Lykke 
Li har vokst som artist og behersker sitt nye uttrykk godt. 
Gamle lyttere blir ikke skuffet, mens nye vil strømme til. 
Alt materialet er ikke like sterkt, men ødelegger heller ikke for helheten. 

Da er det bare å glede seg til hun spiller på Øyafestivalen i august. 
