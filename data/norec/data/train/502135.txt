«Blank» er en lovende serie, men må den være så lik «Skam»?
De unge lovende bergenserne i «Blank» skal takle voksenlivet, men det er lettere sagt enn gjort. 

Bekymringen for at man kaster bort fortid, nåtid og fremtid er sentral i de to første episodene av den nye NRK-satsingen «Blank». 

Serien overtar stafettpinnen til «Skam» og gjør dette på flere måter: 
Hovedpersonene tilhører den samme (vage) middelklassen som rollefigurene i «Skam», og «Blank» oppdateres gjennom videoklipp, sosiale medier og skjermdumper på en egen nettside, akkurat slik det ble gjort med «Skam». 

Utgangspunktet til «Blank» er at den 19 år gamle bergenseren Ella – spilt av bergenseren Cecilie Amlie Conesa – glemmer fristen for å søke studieplass gjennom Samordna opptak. 
Komplikasjonen er at hun befinner seg i slutten av et frivillig friår i hovedstaden. 
Nå må hun altså gjennom et nytt og ufrivillig. 
En ung bergenser har malt seg selv opp i et hjørne i Oslo. 

Det er naturlig å sammenligne «Blank» med «Skam» fordi likhetstrekkene – spesielt i måten historiene fortelles på – er så mange. 
Og begge peiler seg etter hvert inn på hovedpersoner som blir kjent med gråsonen mellom det psykologiske og det sosiale, mellom det individuelle og det allmenne. 
Begge filmes og klippes også noenlunde likt. 

Sammenligningen er ikke urettferdig, men det er lett å glemme at det tok tid før «Skam» ble en gedigen suksess. 
«Blank» er kanskje til og med bedre utført enn det «Skam» var i sin første sesong. 
Men denne produksjonen kan også velge blant mer erfarne skuespillere og er i et system med erfaring og selvsikkerhet – etter fire sesonger med «Skam». 

En ting jeg selv husker godt fra mitt første år etter videregående, er hvor lett man flyter mellom det voksne og det … vel, la oss kalle det for det «post-pubertale». 
Dette speiles i «Blank» fordi rollefigurene ikke bare sier farvel til barndommen, men også et forsiktig «hei» til voksenlivet. 
Der hovedpersonene i «Skam» utviklet verktøy for å takle videregående, handler «Blank» om unge lovende som forventes å kunne ting på forhånd. 

De første to episodene viser Ella og venninnen Susanne (Maria Aasen) lære lite nytt om verden, men heller nye ting om seg selv og deres forhold til Oslo. 
De utforsker nye sett med sosiale koder og nye tilstander. 
De utforsker sex, karriere og det å ha et realistisk forhold til ambisjoner og drømmer. 
Ella utforsker også det å binde seg til kjæresten Mats (William Greni Arnø) og hans ambisjoner og planer. 
Og hun utforsker de snille øynene til mystiske Simen (Jakob Fort). 

«Blank» fremstår litt blank hva angår problemstillinger og spenning, men i likhet med «Skam», er små problemer betydelige. 
Hvis de er betydelige for den som ser på. 
De er også «kumulative», fordi de hoper seg opp og virkningen øker etter hvert som de samler seg opp i kropp og sjel. 
Slik ble «Skam» bedre og bedre for hver episode. 
For «Blank» er det lov å håpe. 

Om serien blir bedre eller dårligere enn «Skam», er for tidlig å svare på, men man bør spørre seg hvorfor spørsmålet stilles i det hele tatt. 
At NRK utvikler og viser en serie som er så påfallende lik «Skam» i estetikk, er synd. 
Slikt antyder at kanalen mangler kreativitet. 
Som allmennkringkaster kan NRK gjemme seg bak seriens formål: 
Å treffe et publikum med en pedagogisk utforskning av problemstillinger mange føler på. 

Men at «Blank» er så likt «Skam», er leit: 
Er det ikke kunstnerisk feighet? 
Kan likheten gjøre «Skam» mindre egenartet? 
La oss håpe at NRK og P3 ikke ødelegger for fortiden, nåtiden og fremtiden. 

Anmeldelsen er basert på de to første episodene av serien. 
