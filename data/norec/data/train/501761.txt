Selvbiografisk om skrivetørke
Nærværet av avdøde forfatter Jan Roar Leikvoll løfter romanen ut av dens noe selvopptatte fokus. 

Hvis man spør forfattere hvor de skriver bøkene sine, finnes det sannsynligvis like mange svar som det finnes forfattere. 
En fellesnevner for å kunne skrive er å ha tid til arbeidet. 
Deretter fred og ro, selv om unntakene finnes. 
Den høyproduktive forfatteren Svein Elvestad/Stein Riverton skrev for eksempel på kneiper i godt lag. 
Han tok seg en pause i ny og ne fra festen for å «kapitelere» et par sider stående, sies det. 

Oddingen Lars Ove Seljestads åttende bok, «Ta hand om deg» er en selvbiografisk roman om Lars Ove Seljestad. 
Han har hatt et fast skrivested i Bremen, nemlig et tårnrom på et hyggelig og rimelig hotell. 
Hotellet blir solgt. 
Seljestad mister dermed rommet sitt, og skrivetørke oppstår i ett års tid. 
I «Ta hand om deg» møter vi altså en forfatter med nok av tid til å skrive, samt bemidlet nok til å bo på hotell i månedsvis. 
For mange kan dermed bokens hovedperson fremstå som både privilegert og noe selvmedlidende. 

Heldigvis domineres ikke boken av gravalvor, men scener som vitner om en lettere selvironisk forfatter. 
Her er flere muntre skildringer av forfatterens ulike forsøk på å finne seg nye skrivesteder. 
I tillegg rommer boken partier med eksistensiell grubling rundt det å være forfatter uten å skrive og det mismotet som følger med. 
Seljestad opplever en aldri så liten identitetskrise i «Ta hand om deg». 

I det boken avsluttes kan jeg røpe at forfatteren har funnet et nytt sted som åpner for skrivingen igjen. 
Underveis har vi fulgt ham gjennom ulike tilbakeblikk som sirkler rundt grunnleggende spørsmål om forfattergjerningen: 
Hva ledet ham inn i skrivingen, hvor tok det hele til? 
Hvilken rolle spiller sted for skrivingen? 

Stedstematikken virker noe uforløst i «Ta hand om deg», som ellers ligger tett på virkeligheten. 
Seljestad forteller at han hoppet av doktorgradsavhandlingen han holdt på med i sosiologi, og begynte i stedet på skrivekunstakademiet i Bergen i godt voksen alder. 
En av Seljestads studievenner var den nå avdøde forfatteren Jan Roar Leikvoll, og Seljestad skildrer vennskap mellom to skrivende menn, men samtidig en gryende, underlig konflikt som bryter med den noe joviale fremstillingen Seljestad har av seg selv: 
«Jan Roar sit stille. 
Lenge. 
Det ser ut som han sit og vurder meg, som om han grublar over noe han vil seie. 
Eg er redd for deg når du drikk.» 

Jan Roar Leikvoll har også fortalt Seljestad at sistnevnte er brukt som levende modell på en de mest ondskapsfulle karakterene i romanen «Eit vintereventyr». 
Leikvoll blir et blikk og en stemme utenfra som rufser til forfatterens selvfremstilling og gir mer fylde til den eksistensielle tematikken som finnes i «Ta hand om deg». 
Leikvolls nærvær løfter denne romanen på en god og uventet måte litterært sett. 
