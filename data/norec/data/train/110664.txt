Per Vollestad og Sigmund Hjelset:Geirr Tveitt: 
Songs 

(Simax classics) 

Den poetiske Geirr Tveitt 

Den norske komponisten Geirr Tveitt skulle ha fylt 100 år i år. 
Dét skulle også dikteren Olav H. Hauge, og på denne nye platen fremfører Per Vollestad og Sigmund Hjelset sanger av de to. 
Men det er også tekster av Aslaug Vaa og Aslaug Låstad Lygre. 
Sangene ble laget for radio, og er ikke innspilt tidligere. 
Dette blir dermed et fint portrett av sentrale norske kunstnere fra 1900-tallet. 
Tveitts lyriske nerve kommer tydelig fram. 
Sangene spenner en del i karakteren - i Hauge-sangene er tonespråket mer pågående og offensivt, og harmonikken er dristigere. 
Dette demonstrerer Tveitts styrke i å trenge godt inn i poesien og utvide den gjennom musikk Barytonen Per Vollestad og pianisten Sigmund Hjelset er dyktige fortolkere som kler denne musikken og formatet. 
Vollestad blir riktig nok noen ganger hengende litt mellom et klassisk, skolert uttrykk og noe mer røft, det gjelder spesielt i «Fela» - i sanger av denne typen kunne han godt sluppet seg litt mer løs. 
Men i det store og hele er dette en finstilt og stemningsfull plate. 
