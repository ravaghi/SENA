The 40 Year Old Virgin
Komedie med hjertevarme! 

The 40 Year Old Virgin er en plump sexkomedie på overflaten med flaue replikker og guttehumor på sitt beste/verste. 
Det kommer an på hva slags humor du har. 

Samtidig er filmen en søt kjærlighetshistorie med overraskende mye hjertevarme. 

Underbuksehumoren står i fare for å dekke over dette, men filmen går heldigvis aldri for langt over toppen. 

Bli kvitt jomfrudommen 

40 år gamle Andy (Steve Carell) jobber på lageret i en brunvarebutikk og bor alene i en kåk full av leketøy, gizmos og gadgets. 
Han er Ungkar med kjempestor U og har aldri pult. 

Hans kollegaer oppdager det og etter den obligatoriske mobbinga setter de i gang med å hjelpe Andy med å bli kvitt jomfrudommen. 
Noe som skal vise seg å være vanskelig, spesielt fordi Andy drømmer om ekte kjærlighet. 

En underdog 

Jeg la først merke til Steve Carell som værmann i Ancorman - The legend of Ron Burgundy. 
Nå har han sin første hovedrolle og jeg synes han bærer filmen godt. 

Andy er en figur du bare må føle gode ting for. 
Sjenanse og usikkerhet har ført til begrenset hell med damer, noe som bare har utviklet seg til et punkt der han har sluttet å prøve. 
Andy er en underdog - og vi elsker underdogs på film. 

Ellers er den svært sympatiske Catherine Keener endelig tilbake i en større rolle på film. 
Andys kollegaer er også en fin samling figurer som fungerer godt når komikken er viktigst. 

The 40 Year Old Virgin er full av underbuksehumor. 
Noe av den er faktisk unødvendig. 
Andys kollegaer er alle rundt 30, men snakker som om de var 14. 
Ingen av mine kompiser snakker sånn om damer, bortsett fra en. 

Det kommer en versjon av filmen på DVD med enda grovere humor enn på kino. 
Jeg vet ikke om den trenger det, men jeg skal gi den en sjanse. 

Jeg gikk glad og fornøyd ut av kinossalen og det forteller meg at det var en helt ålreit film! 
