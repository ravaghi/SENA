Ei nesten helt vanlig jente?
Dette er vel unødvendig å si for dere som kan tenke dere å kjøpe dette spillet, men Hannah Montana fra Disney Channel er altså ei jente som lever to slags liv, side om side. 

Under artistnavnet sitt, altså Hannah, er hun helt ekte popstjerne, med blond parykk eller hårfarge, sånn at ingen kjenner henne igjen, siden dette er hemmelig. 
(Om hun da ikke bruker brunetteparykk når hun går inn i den andre rollen, hva vet jeg?) 
For egentlig er hun Miley Stewart, helt vanlig tenåringsjente, altså mer komplisert enn noen gutt eller mann noen gang kan bli. 

Hun bor sammen med pappaen sin i et helt vanlig strandhus verdt noen millioner dollars og er altså helt vanlig, altså, dere. 

Det hadde vært lett å ironisere over dette spillet, men det gidder jeg ikke. 

Hannah er 15 år gammel, og det betyr at jeg er blitt avvist av jenter minst dobbelt så lenge som hun har levd. 
Men om jeg har greid å skrape såpass i psyken på tenåringsjenter at jeg har forstått det aller minste, er det sånn at problemer med å holde seg populær i venneflokken og være flink til de rette tingene sånn at du skal bli likt av de rette folkene faktisk er helt ekte utfordringer som det er viktigere å løse enn noe annet i hele verden, omtrent. 
Og da er dette det helt rette spillet, for det er akkurat det Miley Stewart må gjøre, samtidig som hennes alter ego Hannah må holde seg populær blant fansen. 

Hvis du har talent for sånt, kan du lage egne videoer og egen musikk med dette spillet. 
Det siste er jeg i hvert fall håpløs til, så du får vise at du kan bedre. 

Samtidig er det lagt inn flere småspill her, og noen av dem er morsomme (enkelt bilspill og gitarspill) andre er forvirrende (skøytespill og trommer) mens noen er beint frem kjedelige (fotosession, aaargh). 

Alt er selvsagt komplett uskyldig, som det vel må være når Disney Channel er involvert. 
Ja, jeg vet om de berømmelige bildene av Miley, og de er uskyldige de også. 

Det hadde vært enkelt for Disney å dumpe noe fem-minutters tull på markedet, siden det antakelig hadde solgt en del kopier likevel. 
En High School Musical-tittel fra dem er for eksempel blant de dårligste spillene jeg har prøvd, uansett sjanger. 
Men dette er slett ikke ille, og bør kunne underholde ni-åringen i en del timer. 
Det hjelper også at noen har giddet å oversette det til norsk. 
Slettes ikke dumt. 
