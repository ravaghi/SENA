Plateanmeldelse:Elsa & Emilie 
- «Endless Optimism» 

God annenhånds førstehjelp. 

Man kan selvsagt mistenke noen for å prøve å få til «et norsk First Aid Kit» her. 
Elsa Søllesvik og Emilie Haaland Austrheim er riktignok ikke søsken. 
Men 18-åringene byr på søsterlig harmonisang og pastorale stemninger så det holder, samt den obligatoriske naturbarnestetikken. 

Countryjenter er de imidlertid ikke. 
De har antagelig hørt mer på Susanne Sundfør enn på Emmylou Harris, og selv om det er lettvint å trekke Kate Bush-referanser er det jo en grunn til at sistnevntes comeback er så behørig omtalt. 

Elsa & Emilie går på samme videregående som Sundfør gjorde, møttes på kulturskole og har flere finaler i Ungdommens Kulturmønstring å vise til. 
Med andre ord: 
Se opp for skoleflink-stempel. 

Deres åtte spor og 29 minutter lange debut fremstår likevel mer flink enn skolert. 
Produksjonen er en fin miks av jordnær og atmosfærisk, låtene velsnekrede. 
Det som savnes er en smule publikumsfrieri og noen virkelige overraskelser. 

Gjør de som First Aid Kit, sitter alt så det ljomer neste gang. 

BESTE LÅT: 
«Run» 
