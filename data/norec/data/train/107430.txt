Saftig gateracing
Når man våger å utfordre «Need For Speed Underground», trenger man baller. 
«Juiced» sine er store som kokosnøtter. 

Spillselskapet Acclaim gikk dunken uken før det den gang lovende bilspillet «Juiced» var på vei til butikken. 
Det så i utgangspunktet ut til at spillet hadde en usikker fremtid, men nå dundrer altså spillet til slutt ut i spillbutikker verden over. 

Og det skal alle tilhengere av actionpregede bilspill og illegal gateracing av type «The Fast and the Furious» være glade for. 

«Juiced» har nemlig autoritet, tyngde og sjel nok til å utfordre både «Need For Speed Underground 2» og «Midnight Club 3: DUB Edition», de regjerende kongene på gateracing-haugen. 

Faktisk er spillet såpass vellykket at jeg mener det på flere områder er bedre enn dem begge. 

Først og fremst briljerer «Juiced» med en fantastisk bil- og veifølelse. 
Vi snakker om en perfekt blanding av ellevill bilaction og troverdig implementering av fysiske lover. 
Bilene ligger utrolig deilig og akkurat passe tungt på asfalten, og du har mulighet til å drive avansert slædde-akrobatikk mens du ydmyker motstanderne. 

Dessuten er muligheten til å oppgradere de forskjellige delene i bilene dine herlig intuitivt og selvforklarende, karriére-moduset er elegant bygd opp og gir muligheten for stor grad av innlevelse, det er plenty med muligheter for onlinespilling og både musikken og lydbildet forøvrig utfyller bilkjøringen på en vellykket måte. 

Det er i det hele tatt snakk om det komplette gateracing-spillet, og bare en noe utilfredsstillende stylingdel og gjenkjennelsesfaktoren fra «Need For Speed Underground»- og «Midnight Club»-spillene makter å dempe begeistringen et ørlite hakk. 

Anbefales på det varmeste! 
