TEST:Samsung Galaxy S 

Den nye Android-kongen? 

Stadig flere produsenter hiver seg på i Android-kampen, og en av de som fører an er Samsung, som i følge Thomas Marynowski hos ITavisen.no har laget en svært god telefon i Galaxy S. 

Telefonen har en skjerm på hele 4 tommer og er derfor blant de større i markedet, men får i følge Marynowski litt trekk fordi designen gir et visst plastpreg. 
Uansett er skjermen av type Super AMOLED og fremstår som en av de aller beste på markedet i dag, med et dypt sortnivå og god dynamikk. 
Galaxy S er så definitivt en mobiltelefon egnet for å se film på. 

Prosessoren er en 1GHz Hummingbird og telefonen har 512MB RAM, 8GB innebygd lagringsplass og støtte for microSD-kort. 
I tillegg er grafikkbrikken svært rask, og særlig i forhold til kommende spill (med optimalisering mot denne grafikkbrikken) vil Samsungs foreløpige flaggskip være meget godt utrustet. 

Galaxy S kjører Android v2.1 med Samsungs egne Touchwiz-skall på toppen, og som seg hør og bør er alt integrert med nettets populære sosiale tjenester. 
Gledelig er det også at norske bokstaver er på plass på tastaturet rett ut av boksen. 

Ikke helt perfekt 

Et lite skår i gleden finnes - med Samsung-telefonen opplevde ITavisen ofte at telefonen bød på ventepauser i ny og ne som oppleves som noe irriterende. 
Kamaeraet kunne også vært bedre - det fungerer greit i sollys, men uten blits blir det vanskelig når mørket senker seg. 
På den positive siden har Galaxy S to kameraer, slik at det er mulig å føre videosamtaler. 

ITavisen har dog ingen problemer med å anbefale Samsung Galaxy S som en av de fremste Android-mobiltelefonene på markedet i dag. 
Det er uvisst når telefonen blir oppgradert til den nyeste versjonen av Android (v2.2), men kvalifisert gjetting tilsier at dette vil skje på denne siden av jul. 

Dette er en oppsummering av ITavisens test. 

Mobiltester inngår i et samarbeid mellom ITavisen og DinSide. 
