Øya-anmeldelse:Mona & Maria - Barokk'n'roll 

Sommerlig og litt skummelt med Oslo-englene Mona & Maria. 

Konsert: 
Mona & Maria Sted: 
Enga, Øya Publikum: 
Cirka 1500 

Man føler seg hensatt til den ferske dokumentarfilmen om Los Angeles-hippesekten The Source. 

Det er tolv-tretten menn og kvinner på scenen, strykere og blåsere og en turbankledd perkusjonist inkludert, og alle er kledd i skinnende hvitt. 
Mona (Andersen) og Maria (Knudsen), begge med bakgrunn i Bazooka Boppers, kommer barbeint og i flagrende gevanter, som to engleaktige Stevie Nicks'er. 
Det står plantet et tre rett bak dem på scenen. 

De har laget årets vakreste norske debutalbum, «My Sun», omgitt av en «high concept»-aura som ikke alt for mange utgivelser kan skryte av: 
Det virker som man har tatt mål av seg til å lage en «tapt» klassiker fra forgangne tider, en sånn plate som gjerne beskrives som «psych-folk» for å drive opp prisene på obskure plater fra sekstitallet på ebay. 

De gjenskaper denne komplekse musikken ganske så feilfritt på scenen, en viss nervøsitet til tross, godt hjulpt av noen av hovedstadens flinkeste og slankeste musikere. 

Det er dramatiske, ornamenterte, høytidelige greier. 
Singelen «Silent Summer» er unntaket, en slik sommersang som Teenage Fanclub nok ønsker at de fremdeles var i stand til å skrive. 

Et betydelig skår i gleden, som ikke har noe med Mona & Marias innsats å gjøre, er at de delikate passasjene - dem er det mange av - blir delvis ødelagt av den konstante summingen fra et plaprende publikum. 

Kan ikke det snakksalige Oslo-publikummet begynne å ha møter på sin egen tid snart, som vanlige folk? 
