Plateanmeldelse:Primal Scream - «More Light» 

Rebeller til det siste. 

ALBUM: ROCK Primal Scream «More Light» (First International/Cosmos) Nittitallet vil for alltid være disse skotske rockromantikerenes tiår, og det virker som om de har innfunnet seg med det. 

Deres tiende album er produsert av big beat-feinschmeckeren David Holmes, har Kevin Shields på gjestelisten og plasserer seg stilmessig mellom «Vanishing Point» (1997) og «XTRMNTR» (2000). 

«More Light» er nok deres mest vellykkede siden sistnevnte, i hvert fall den mest ambisiøse: 
Et 69 minutters dypdykk i mørkt, krautrock-stenket territorium, ofte jazzleflende og jevnt støyende. 
Ingen pop- eller dansegulvfrierier denne gang, selv om det bebudede lyset siver inn mot slutten. 

Aberet er Bobby Gillespies ofte trøttsomme raddisretorikk, som gir seg utslag i lyriske pinligheter som «culturecide». 
Han synger dessuten paddeflatt. 
Som musikalsk omstreifer kan han imidlertid si seg fornøyd med innsatsen. 

BESTE LÅT: 
«Relativity» 
