Festlig familiefilm
Animasjon/komedie 

USA 2014 

Regi: 
Simon J. Smith 

Manus: Eric Darnell, Tom McGrath 

Skuespillere: 
Benedict Cumberbatch, Ben Stiller, Jada Pinkett Smith, Jon Malkovich, Chris Rock 

Norske stemmer: 
Anders Hatlo, Duc Mai The, Hauk Heyerdahl, Mads Ousdal, Jon Øigarden 

Aldersgrense: 7 år 

Egnethet: 
Familie 

Pingvinene er fremdeles like hardtslående, oppfinnsomme og underholdende som vi er vant til fra «Madagaskar»-filmene og tv-serien. 
Fiffige og kjappe kommentarer, karatespark, judokast og halsbrekkende stunts — det er ikke en ting de fire pingvinene ikke mestrer. 

Skipper, Kowalski, Rico og Menig er driftige på egenhånd, men i filmen slår de seg sammen med en annen elitegruppe kalt Nordavinden, for å stoppe skurken Dr. Oktavius Blekk. 
Han hater nemlig pingviner og verden generelt, og vil bruke sin onde oppfinnelse til å gjøre alle søte pingviner om til monstre. 
Oppdraget tar dem til Antarktis, Venezia, ørkenen, Shanghai, New York og Kentucky. 

Til tider blir det litt mye på en gang, og i stedet for å trekkes inn i historien blir en litt sliten av å hoppe fra den ene actionsekvensen til den andre. 
De hadde ikke trengt å putte alt i en og samme film, men den gode humoren redder heldigvis helhetsinntrykket. 

Flere av scenene er hysterisk morsomme og vil garantert trimme lattermuskelen hos både store og små . 
Alt i alt er dette en underholdende og festlig familiefilm, og det er garantert ikke siste gangen vi får se de fire agentpingvinene på det store lerretet. 
