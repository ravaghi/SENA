Interessant om dristig tenker
Det er en bragd å få en film om moralfilosofi til å nå kinoduken. 
Den tyske regissøren Margarethe von Trotta har langt på vei lykkes i å skape et interessant portrett av statsviteren Hannah Arendt. 

«Hannah Arendt». 
Regi: 
Margarethe von Trotta. 
Med: 
Barbara Sukowa, Axel Milberg, Janet McTeer, Julia Jentsch, Ulrich Noethen med flere. 
Tyskland/USA 2012. 
1 time 53 minutter. 
Aldersgrense: 7 år. 
Egnethet: 
Voksen. 

Arendt ble sendt av avisa The New Yorker for å dekke rettssaken mot nazisten Adolf Eichmann i 1961. 
Det endte med at hun skrev boka «Eichmann i Jerusalem – en rapport om ondskapens banalitet». 

von Trotta (Katharina Blums tapte ære, Rosa) benytter den dyktige skuespilleren Barbara Sukowa til å gestalte Arendt. 
Det er et godt valg. 
Sukowa er meget troverdig som den kompromissløst intellektuelle kvinnen som tenker og tenker mens hun røyker og røyker. 

Utfordringen er å gi dramatisk liv til en person som grubler over skrivemaskinen etter å ha lyttet til hvordan en ledende nazist forsvarer at han sendte tusener av jøder til å møte døden i gasskamre. 
Et velfungerende grep er at dokumentariske filmklipp fra den reelle rettssaken i Jerusalem flettes inn. 
Slik får vi både høre Eichmann og enkelte vitner uttale seg.Et annet grep er å skildre Arendt i 1960-tallets akademikermiljø i New York (hun var den første kvinnelige professoren ved Princeton-universitetet). 
von Trotta får godt fram hvordan Arendts konklusjoner om ondskap fungerte som en rød klut også blant venner, kollegaer og i universitetsledelsen. 
Sukowa gir en god tolkning av en forsvarstale Arendt holder i forelesningssalen. 

Svakt om Heidegger 

Filmens store svakhet er altfor korte, forvirrende og dårlig integrerte passasjer om Arendts ungdomsforelskelse i filosofen Martin Heidegger, læremesteren fra studieårene som bommet stygt i sitt syn på nazismen. 

Slik fungerer "Hannah Arendt" som en biografisk innføring i en dristig tenker, men med løse tråder som man må gå til andre kilder for å nøste opp. 
