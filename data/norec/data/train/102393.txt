Plateanmeldelse:Carmen Villain - «Sleeper» 

Særegen sko-beskuelse. 

Allerede tittelen, omslaget og låtnavnene avslører ganske mye om hvordan Carmen «Villain» Hillestads debutalbum låter. 

Vi er i shoe/nu-gaze land. 
Tremolo på gitaren (Jazzmaster à la Thurston Moore?). 
Musikk som flyter inn og ut av fokus. 
Tekstene tilsynelatende en strøm av halvbevissthet. 
Her og der noen jungeltrommer à la Velvet eller Siouxsie. 
Ikke depperock akkurat, men bedøvet, bedrøvet. 

Hillestad fremstår som en Tornerose, fortsatt søvndrukken, og synger om hvor mye glede vi ofrer for å oppnå ro. 
Nonchalant livstretthet kan føles bra, men har sin pris: 
«So tired and misplaced/Please find me touch my face/Oh hollow sense of time». 

Hillestad gjør det meste selv, men blir hjulpet av åndsfrender fra 120 Days og Serena Maneesh. 
Hun klarer i større grad enn dem å lage musikk som føles som den ikke eksisterer allerede. 
Og er mindre streit og mer besnærende enn begge. 

Man kan vanskelig kritisere musikk som dette for å være «introvert». 
Det er hele poenget. 

«Sleeper» er likevel for satt i sin egen lille verden til at den lar seg elske betingelsesløst. 
Kanskje den ikke vil? 
Særlig mot slutten av platen blir det vel klaustrofobisk i kokongen. 
Trass i at «Kingwoman» forsøker å introdusere en mer våken sanselighet i den estetiserte tristessen. 

Men hva «lovende debutalbum» angår må det være lov til å si at dette er spesielt lovende. 
Hillestad låner, ja. 
Alle låner nå. 
Men hun er en individuell røst i en sjanger som for ofte dreier seg om å ligne mest mulig på andre, og bare det. 

BESTE LÅT: 
«Lifeissin» 
