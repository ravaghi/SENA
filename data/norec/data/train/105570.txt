Plateanmeldelse: The Beatles - «The U.S. Albums»
50 år er gått siden The Beatles tok USA med storm - og plateutgivelser de selv mislikte. 

De har det travelt nå, The Beatles. 

Her er de med nok et oppsamlingsheat, enda et bokskonsept, vel vitende om at innkjøp av CD-plater ikke er på stigende kurs. 
Kun to måneder er gått siden de slapp en dobbel-CD med BBC-opptak, gjennom sin nye distributør, Universal. 

Situasjonen har noe til felles med den i 1964, da det amerikanske selskapet Capitol omsider fant ut at det kunne være en idé å benytte seg av muligheten de allerede hadde, til å slippe Beatles-plater til salg for amerikansk ungdom. 

Da de først gjorde det, gjorde de det grundig: 
I løpet av 1964 slapp Capitol seks Beatles-album på markedet. 

Så mange? 
Ja, selskapet var særdeles kreative i å spre liverpudlenes frenetiske produksjon på flest mulig utgivelser. 

The Beatles lagde - målt mot samtiden - lange album med mange sanger (14), og ga i tillegg ut en rekke singler med materiale som ikke var på LP-platene. 

Capitol brydde seg ikke om den slags raushet overfor fansen, og nøyde seg med 11-12 låter per album, hvor de klipte, plukket og mikset litt herfra og derfra, og ga utgivelsene nye omslag og egne titler. 

Det er disse platene som nå samles i boksen «The U.S. Albums». 

Utgivelsen er teknisk og estetisk forseggjort: CD-platene som søte, små vinylreplika. 
De rommer både mono- og stereomiksene, og stammer i all hovedsak fra den hyllede lydoppussingen fra fem år tilbake. 

Musikken er så velkjent som musikk kan bli. 
Så, hvilken verdi har dette? 

Vel, det er vanskelig å argumentere mot boksens historiske betydning. 
Dette er plater som solgte millioner, og dette er bildet av hvordan USA lyttet til The Beatles. 

I 2014 oppleves det i praksis som å høre noens private Beatles-spillelister. 
Fordelen er at sekvenseringen kan fremheve kutt som i andre sammenhenger har gjemt seg litt i mengden. 

«The Early Beatles» fremhever eksempelvis «Anna» bedre enn hva den britiske debutplaten gjorde. 
Harrison-perlen «Don't Bother Me» skinner sterkere på «Meet The Beatles» enn den gjorde på «With The Beatles». 
«I've Just Seen A Face» fungerer utmerket som nytt åpningsspor på «Rubber Soul». 

Dessuten kan det absolutt argumenteres for inkludering av singelspor på album: 
Få plater i verden tar skade av å ha «She Loves You» eller «I Feel Fine» på seg. 

The Beatles' første par år var dessuten en låtfokusert virksomhet: 
Et UK-album som «A Hard Day's Night» er sant nok knall hele veien, men alle de tidlige låtsamlingene deres tåler fint å stokkes om på. 

Trøbbelet melder seg når vi kommer til 1965, da The Beatles ble et albumforetagende kunstnerisk. 
«Rubber Soul» uten «Nowhere Man» og «If I Needed Someone» er sertifisert kulturvandalisme. 

Problemstillingen manifesterer seg på samleplaten «Yesterday And Today» (1966), som med sitt etter hvert sensurerte «butcher cover» - antatt som en protest mot den amerikanske utgivelsespolitikken fra bandet selv - er The Beatles' mest beryktede utgivelse. 

På papiret ser albumet ut som et av deres sterkeste. 
Men avspilling viser at progresjonen de gjorde mellom «Help!», «Rubber Soul» og «Revolver» var så monumental at det bare føles rart å samle 11 låter fra denne perioden på ett brett. 

«The U.S. Albums» er til syvende og sist en noe utilfredsstillende opplevelse. 
Med unntak av den underlige samleplaten «Hey Jude» (1970) er ikke perioden etter 1966 dekket. 

Altså ingen «Sgt. 
Pepper», «The Beatles», «Abbey Road» eller «Let It Be» her, selv om de vitterlig kom ut i USA (ubesudlet). 
Heller ikke den ene amerikanske utgivelsen bandet har gitt sin velsignelse i ettertid - langspillerutgaven av «Magical Mystery Tour». 

Det er også hull i den tidlige diskografien: 
«I'm Down», et av kvartettens tøffeste rock'n'roll-kutt, var aldri med på et USA-album, og ergo ikke å finne i denne boksen. 

«The U.S. Albums» melder seg dermed ut som et alternativ for dem som stod over mono- og stereoboksene fra 2009, og som ønsker hele historien samlet på ett brett. 

Samlingen står likevel støtt som museumsgjenstand - inkludert et essay av forfatter Bill Flanagan, befriende nådeløst i omtalen av måten Capitol behandlet gullgruven sin på. 
