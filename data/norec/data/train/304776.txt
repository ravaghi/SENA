Slike jenter, det vil nye Norge ha
Kaja Gunnufsen bruker sitt uperfekte selv for alt det er verdt. 

ALBUM: 
Med fare for å påkalle «hvorfor i alle dager trekker hun inn det?»-reaksjoner: Kaja Gunnufsen er antitesen til Tone Damli, og alt hun representerer. 

Der Tone smiler forførerisk til kamera på coveret sitt, blingser Kaja med overlegg. 
Der Tone synger ufarlige tekster i minimalt med klær, er Kaja påkledd, men skriver til gjengjeld direkte og personlig om sex, kjærlighet, og alt som kan være vanskelig med det. 

Det er skikkelig, skikkelig kult. 

Bittersøt hverdagspop 

25 år gamle Kaja fra 
Ås er rett og slett usedvanlig flink til å sette enkle ord på ting som kan føles ganske komplisert. 

I stor grad handler det om å være ung og singel og heller ville ha kjæreste, og en hel del om selvbildet som følger med: 
«Jeg har begynt å trene / for å bli en av de pene / Men faen, Kaja / du er / fortsatt alene», synger hun i «Faen ta». 

Hun gjør det med en lys og sval stemme, til musikk som på samme måte som tekstene er florlett melankolsk, bittersøt og ujålete. 
Akustiske og skarpe, dempede gitarer, piano og fyldige synther er skrudd sammen i studioet til Kenneth Ishak (Beezewax, Heyerdahl), til en romslig og delikat helhet. 

I den nevnte singelen tar det form av et slags møte mellom tidlig The Cardigans og deLillos, mens det mykt spretne, The Whitest Boy Alive-aktige rytmekompet i «Høst» får gjesterappinga til Yoguttenes Handerre Linni til å falle helt naturlig på plass. 
«Borghild» er et annet høydepunkt, mykt gyngende og innhyllet i Kurt Vile-disig gitarklang, sammen med synthpopvarianten «Nattønsket». 

Ny livssituasjon 

Sistnevnte låt ble på forrige ukes Bylarm-konsert introdusert med at Kaja hadde fått seg kjæreste, noe som kanskje ikke var helt ideelt med tanke på temaet hun så langt har hatt i fokus. 
Men det skal nok bli ting å skrive om i et forhold også, forsikret hun. 

Skal man dømme etter låtas skildring av den yre, men samtidig skumle første forelskelsen, kommer det til å gå helt fint. 
