Ertekroken Riddick
Om det er mye snakking i ukas premiere "Før midnatt", er det desto færre replikker i actionfilmen "Riddick". 
Men muskelbunten Vin Diesel gjør det han skal med overbevisende kraft. 

Riddick. 
Regi/manus: David Twohy. 
Med: 
Vin Diesel, Karl Urban, Katee Sackhoff med flere. 
Storbritannia / USA 2013. 
1 time 58 minutter. 
Aldersgrense: 15 år. 

Det er tredje gang han spiller Riddick (Pitch Black, 2000; Riddicks Krøniker, 2004), og nå møter vi ham på en ugjestmild klode som en hardt skadet rømling fra planeten Furya. 

Det første som er lett å like, er hvor gjennomført regissør og manusforfatter David Twohy omgir helten med et landskap i rødt, brunt og giftiggult. 
På øde heier som gir assosiasjoner til steder i Rogaland, vaier vinden i rødfarget lyng. 
Lekkert! 
Men uæh, de ekleste krypdyr gjemmer seg i gjørmepyttene, utstyrt med vanvittige saksehaler som med lynets hastighet kan klippe heltens lemmer i småbiter. 

Når det fungerer så bra, er det fordi Riddick ikke på null komma niks nedkjemper udyrene, men virkelig må streve og lide for å berge seg. 
Animasjonen av en hyene han aler opp til vakthund, er utmerket laget. 

Midtveis dukker to lag med dusørjegere opp fra en annen planet og endrer filmens karakter til klassisk "lonely guy mot alle de andre". 
Det gullgjeve nå er at Twohy skaper reell maktkamp mellom to lag av skurker, dels de enkelt konstruerte Santana & Co, dels de mer sofistikerte folkene til Boss Johns, ikke minst sexy, slagferdige Dahl som påstår at hun ikke går til sengs med menn. 
Mon det... 

Manuset er knallbra, regien glitrende. 
Stadig må man humre ved tanken på at navnet Riddick minner om "ridicule". 
Dette blir en oppvisning i den ensomme heltens latterliggjøring av dusørjegerne, disse som går i fellene hans igjen og igjen. 

Machomannen Vin Diesel brumler og mumler sine få replikker, men jeg skal si han ordner opp. 
Herlig! 
