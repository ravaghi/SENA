Ekte fotball
Spillhøsten er for mange preget av den årlige duellen mellom «Pro Evolution Soccer»- og «FIFA»-seriene. 
Er PES fortsatt best? 

Spør du meg, er svaret det samme som det har vært de siste årene: et rungende JA! 

For mens jeg ble sittende å henge meg opp i negative ting med «FIFA 06»,er det mye lettere å se de positive elementene i «Pro Evolution Soccer 5». 
Og det er ikke nødvendigvis fordi resultatene går min vei. 

Det er to minutter igjen av siste ekstraomgang, og Brasil har presset kraftig mot Frankrike. 
Men stillingen er utrolig nok 0-0, og det lukter straffekonk - akkurat som i det legendariske Mexico-VM for over 19 år siden. 

Så kommer Cafu fri på høyre og legger inn mot bakre stolpe. 
Frankrikes keeper går ut for å plukke ned, men mister ballen og Ronaldo får pirket lærkula i mål fra skrå vinkel. 

- Det er mål dere, det er MÅÅÅÅÅL - Ronaldo scorer! 
Hvilken dramatikk!!! 
Så morsomt for meg da, som er litt mer enn middels interessert i fotball. 

Nå er jeg plutselig Arne Scheie, og jeg er kongen av «Pro Evolution Soccer 5». 
Det varer i fem sekunder. 

Helt til jubelen stilner på skjermen og jeg ser linjemannens flagg. 
Det er visstnok offside. 

Lykkerusen går over til fortvilelse, forbannelse og trusler om å aldri røre spillet igjen (en såkalt tom trussel). 
Jeg klarer aldri å hente meg inn etter skuffelsen og taper straffesparkkonkurransen så det synger. 
Det samme skjedde da Brasil til slutt tapte mot Frankrike i det nevnte VM-sluttspillet i 1986. 
Blodig urettferdig skal du vite. 

Som du sikkert har skjønt, så engasjeres en aldrende fotballfantast av «Pro Evolution Soccer 5». 
Spillet har fortsatt sine svakheter og mangler, men for meg er ikke det nok til å ødelegge spillopplevelsen så lenge «overraskelses-faktoren» og spillbarheten er såpass bra. 

Spillerne har et noe merkelig løpesett, og ser til tider ut som om de har i overkant mye bæsj i bleia. 
Men spille fotball kan de - hvis du klarer å formidle dine geniale ideer via håndkontrollen og til TV-skjermen da. 
Du har alle muligheter for å si det sånn, men det må trenes. 

Treningsopplegget i PES5 er, som det har vært på de seneste versjonene, meget grundig. 
Du får nøye forklart de fleste elementene ved spillet. 
Hvordan du utfører finter, pasninger, skudd og innkast forklares med tekst og eksempler. 
Til slutt får du teste selv. 
Meget bra og nyttig, selv om det ikke er like lett å få til ting i kamp... 

Dessuten er det et spill i seg selv å utføre for eksempel frispark i treningsmodusen. 
Det blir stilt opp blinker i målet, og du skal treffe nærmest mulig og får poeng for det. 
Det gjør det morsomt å trene, og er en glimrende måte å bli bedre på. 

Av tidsmessige årsaker er jeg ingen hardcore PES-spiller, og jeg kan ikke se at spillet har gjennomgått de helt store forandringene fra fjorårets versjon. 
Men jeg lar meg for eksempel imponere av hvordan keeperen fungerer - et element som ofte har vært svakheten til diverse fotballspill. 
Sisteskansens bevegelser og handlingsmønster virker veldig realistisk. 

En annen artig liten sak er at du kan styre én enkelt spiller gjennom en hel kamp. 
Det betyr at du kan være Ronaldinho, mens resten av laget styres av maskinen eller andre du spiller sammen med. 

Noe som kanskje er i overkant realistisk er at dommeren pirker og blåser for alt mulig. 
Du kan faktisk risikere å få frispark imot deg uten at du trykker på en eneste knapp. 
Ganske irriterende - ikke minst fordi det ikke opplyses om hvorfor det blir frispark. 

Men det er ytterst sjelden at disse situasjonene fører til kort og straffespark, og det er mer realistisk at det er mange frispark enn at du spiller en helt kamp der det knapt er en avblåsning. 

Du kan lage dine egne ligaer, cuper og turneringer - i tillegg til Master League der du er manager for et lag i et fiktivt ligasystem. 
Skal jeg være ærlig blir jeg ikke skikkelig hektet på Master League, men det har absolutt sin underholdningsverdi når man ønsker å gå et skritt videre i spillet. 

Er du særdeles opptatt av at spillere skal være identiske med virkelighetens helter, så er vel fortsatt ikke PES-serien noe for deg. 
Men lag som for eksempel Arsenal, Chelsea og Brasil har korrekte navn og data på spillerne. 
For meg holder dette i massevis, og jeg mener fortsatt at når alt kommer til alt er det det som skjer ute på banen som er viktigst. 

«FIFA 06» har den offisielle lisensen, og er det mest velfriserte og nybegynnervennlige alternativet for fotballfans. 
Men «Pro Evolution Soccer 5» gir de mest naturtro og realistiske fotballopplevelsene på sine virtuelle gressmatter. 

Jeg foretrekker utvilsomt det siste. 

PS! 
Spillet kommer på PC 28. oktober, på PSP 18. november og på Xbox 360 etter lanseringen 2. desember. 
