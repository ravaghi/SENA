«Han høye med den blå polposen»
Debutant André Holstad har allerede gjort seg bemerket i musikerkretser. 

ALBUM: 
André Holstad (29) er fra Holmlia, kjent fra P3 som Ukas Urørt-artist i 2007, vinner av en spillejobb på Norwegian Wood der han brått opptrådte for 8000 tilskuere, før han også spilte på Hovefestivalen. 

Nå har denne musikeren, kjent i Oslos musikkretser som «han høye med den blå polposen», spilt inn et album, vi snakker altså om en debutant med lang fartstid og et album som har tittel etter den første låta han skrev, «Counting Backkwards». 

Holstad står ikke akkurat tilbake på startklossene, her går det unna i et forrykende tempo med hard, drivende rock?n roll. 

Tanken er full av høyoktan elektrisk gitar og det tar litt tid før Holstad slipper trøkket og lar lytteren slappe av med et par låter som røper at han også har melodisk teft og evnen til gå inn i mer poetiske stemninger, som i sangene «Alone», «Stay» og «Walk With You» (som rommer et pubrock-aktig ekstraspor helt til slutt). 

Mye løfterikt her, jeg ser for meg at erfaringene fra dette albumet kan styre Holstad inn i et spor som kan gi musikken hans den karakteren han higer etter. 

Denne anmeldelsen sto på trykk i papirutgaven 27.01.12. 
