«Spacewalker» er et både nostalgisk og lett humoristisk tilbakeblikk på Sovjets romfart
Med dette har russerne fått sin egen versjon av «Apollo 13». 

USA vant den kalde krigens romkappløp da Neill Armstrong satte foten på månen 20. juli 1969. 
Hendelsen var ikke bare «et lite steg for et menneske og et stort sprang for menneskeheten», det førte også til at de sovjetiske bragdene under romkappløpet ble stilt i skyggen. 

Nei, han er ikke glemt, Juri Gagarin, som i 1961 var det første mennesket som seilte i bane rundt jorden. 
Men bare spesielt interesserte husker kosmonautene Aleksej Leonov og Pavel Beljajev i dag. 
Fire år etter Gagarins bragd, ble Leonov den første som gjennomførte en romvandring. 
Denne filmen forteller hans og Beljajevs historie, og gi og ta en kunstnerisk frihet eller fem, er den antakelig ganske korrekt, all den tid den i dag 83 år gamle Leonov har vært tungt inne som konsulent. 

Et helteportrett er det blitt, ledsaget av mektig musikk, men ser man bak det russiske behovet for å slå seg selv på brystet, finner man fine nyanser av humor og epokekritikk. 
Humoren er særlig til stede i skildringen av sovjetisk iscenesettelse, som måten Leonov og Beljajev med familier filmes på før turen ut i rommet. 

Filmen skildrer sovjetinnbyggernes selvforståelse, der individet var underordnet staten og kollektivet, men balanserer den med små stikk mot et hierarkisk system som kunne være dødelig. 
Det kommer særlig til syne i skildringen av Boris Chertok, en av romprogrammets frontfigurer. 
Nydelig spilt av Vladimir 
Ilin tar han de snarveiene han finner nødvendig å ta rundt gitte ordrer, og blir med det et stillfarent, men bestemt symbol på individualisme og selvstendig tankegang. 

Regissør Dimitry Kieslev henter omtrent like mye fra tradisjonell hollywoodsk dramaturgi som fra tradisjonell russisk filmkunst. 
Det gir en film som er både pompøs og romantisk, men også strålende vakker, særlig i skildringen av Leonovs svimlende ferd ut i rommet, dinglende mellom en isblå, opplyst jord og et mørkt, men stjernestrødd himmelhvelv. 

Med dagens øyne fremstår 1960-tallets teknologi antikvarisk. 
Desto mer underholdende – og imponerende – er det å se den i funksjon; særlig når det drypper inn informasjon om at deler av systemet faktisk var antikvarisk den gang. 

Kieslev strekker både spenningen og filmen i det lengste. 
Den hadde tjent på et noe strammere grep. 
Men som tidskoloritt og historiefortelling bør den appellere til mange, også dem som ikke er spesielt interessert i romfart. 
