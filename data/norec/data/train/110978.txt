The Pains Of Being Pure At Heart:«Belong» 

(Slumberland / VME) 

Mer av det samme holder i massevis. 

De Brooklynbosatte renhjertede debuterte ikke akkurat unikt, men særdeles effektivt fortryllende. 
Oppfølgeren er mer støyende sukkerspinnet powerpop, der man må gå manngard for å finne nyskapning. 
Dessuten vil logopeder finne fniseglede i vokalens nesten overdrevne lespe-s. 
Kvartettens eleganse og genialitet ligger derimot i kontrollert raffinering og oppjustering av et egentlig ganske datert nittitallssound, litt som om en empatisk Per Gässle skulle ha spilt i Ride med Billy Corgan. 
Det høres muligens ikke slik ut, men det er et av de sterkeste komplimentene undertegnede kan gi. 

BESTE LÅT: 
«Heaven's Gonna Happen Now» 

TOR MARTIN BØE 
