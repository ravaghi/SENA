Solkysset shoegaze, smartisvrang postrock og dvelende indiepop
LOVELOVELOVE debuterer godt og blandet. 

ALBUM: 
Det er ikke et ukjent lydbilde oslobandet LOVELOVELOVE presenterer oss for på sitt debutalbum, særlig ikke i norsk undergrunnssammenheng. 

Likevel er det noe eget ved denne godt sammenristede blandingen av solkysset shoegaze, smartisvrang postrock og dvelende indiepop, der Jaga Jazzist kan dukke opp som en like naturlig referanse som My Bloody Valentine, Motorpsycho, Mew eller slektninger av bandets screamo-forgjenger Aristillus. 

Og så The Lionheart Brothers da, som har en liten finger med i spillet i form av produsent Marcus Forsgren. 

I singelen «Crystals» og det avsluttende tittelsporet tar det form av florlett, melankolsk fengende gitarøspop, mens «Eye See You» har et kjappere driv, og seige «Gamleveien» etter hvert bryter ut i et instrumentalparti der vrengte og klingende bass- og gitarlinjer spinner rundt i diverse rytmemønstre. 
