Trist og litt platt om fallert filmstjerne som ikke vil bli gammel og dø
«Filmstjerner dør ikke i Liverpool» klarer ikke helt å finne balansen mellom romantikk og dødsangst, men gode skuespillerprestasjoner redder mye. 

Filmstjerner dør ikke i Liverpool 

Sjanger: 
Biografi Drama Romantikk 

Skuespillere Jamie Bell, Annette Bening, Vanessa Redgrave, Julie Walters 

Regi: 
Paul McGuigan 

Lengde 1 t. 45 min. 

Storbritannia, 2017 

Aldersgrense 9 år 

Denne filmen hører hjemme i den litt ulne «basert på en sann historie»-kategorien, og omhandler de siste to årene av livet til Hollywood-stjernen Gloria Grahame (Annette Bening) og hennes forhold til en nesten 30 år yngre mann (Jamie Bell). 

Vi får egentlig aldri noen god forklaring på hvordan karrieren til Oscar-vinneren Gloria kunne gjøre et såpass grundig stup at hun endte opp med å leie et rom i samme hybelhus som den aspirerende skuespilleren Peter Turner i London. 
I stedet får vi et direkte og nesten litt hjerteskjærende møte med en aldrende kvinne som delvis fornekter at hun har blitt eldre og som delvis søker etter bekreftelse på at hun fortsatt er attraktiv, både for menn og for teaterpublikummet i England. 
Hun finner trygghet og stabilitet hos den snille og omsorgsfulle Peter, både i tiden deres sammen og etter at forholdet har tatt slutt. 
Akkurat hva det er som fører det umake paret sammen, er det litt vanskelig å få tak i, men takket være glimrende skuespillerprestasjoner framstår forholdet som varmt og ekte. 
Nettopp derfor er det vondt å følge med etter hvert som Gloria svekkes mer og mer. 

Regissør Paul McGuigan bygger opp historien ved å hoppe fram og tilbake i tid. 
På den måten legger han ut en del falske spor, og avdekker på et senere tidspunkt hvorfor spesielt Gloria handler så tilsynelatende urasjonelt som hun gjør. 
Gradvis skreller han bort lagene av oppblåst diva, og til slutt står han igjen med en redd og usikker kvinne som ikke har fått det livet hun helt sikkert ønsket seg. 

Men denne hoppingen hindrer ikke at det oppstår et litt for tydelig skille mellom den historien som omhandler gryende forelskelse og den melodramatiske historien om en døende kvinne som fornekter realitetene og gjemmer seg fra familien i et rekkehus i Liverpool. 
Resultatet blir en til tider ufokusert film som i stor grad holdes oppe av skuespillerne. 
