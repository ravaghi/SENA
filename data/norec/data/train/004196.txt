Hokus pokus Albert Åberg
En skjønn og sjarmerende oppdatering! 

FILMFESTIVALEN 
I HAUGESUND: 
Alle kjenner Albert Åberg. 
Derfor er det klokt av regissør Torill Kove og co å gjøre ham lett gjenkjennelig i denne nye 2013-versjonen. 

Det er som om de har hentet ham rett ut fra de gamle bøkene og filmene, og plassert ham i en modernisert verden. 
Dette er en skjønn og sjarmerende oppdatering av en kjær figur, perfekt moro for de minste kinogjengerne! 

Og de voksne som følger dem, vil få en akkurat passe stor dose nostalgi, fordi Albert Åberg har like stor appell nå som for 30-40 år siden. 

Albert er den samme som før 

Albert har blitt litt større, men er heldigvis akkurat den samme. 
Figuren er ikke blitt klusset med. 
Han er flott animert med det samme store hodet med strittende hårstrå. 

Han forsøker fremdeles å navigere seg gjennom hverdagslige hendelser med stor nysgjerrighet, og stadige forvirringer over de voksnes prat og handlinger. 

Albert er ikke alltid like stø på hva som er rett og galt, eller hvordan ting egentlig henger sammen, og her vil mange barn kunne kjenne seg igjen i sin egen tankegang, nå som før. 

Tora Berg og Hans Åke Gabrielssons manus er altså tro mot forfatter Gunilla Bergströms univers. 
Han bor fremdeles med sin pappa i en blokkleilighet. 
En mor nevnes aldri i bøkene, heller ikke i denne filmen. 

Nå har Albert fryktelig lyst på en hund. 
Men pappa synes han er alt for liten for et slikt ansvar. 
Kanskje kan den gamle naboen hjelpe? 

Han kan nemlig trylle. 
Men dette sender Albert ut i flere situasjoner som forårsaker vanskelige dilemmaer for en liten gutt. 

Et fargesprakende miljø 

Filmen er trygg og god for de minste, uten noe som er direkte skummelt. 
Kanskje er det for lite action her for større barn. 
Men dette universet er varmt og innbydende, helt fra første filmrute, akkompagnert av den kjente temamusikken fra tv-serien. 

Historien fortelles i et fargesprakende miljø, der fokus på detaljer er uviktig. 
Flere elementer i bildene ser uferdige ut, f.eks. gjerder og rammer som vi kun ser omrisset på, men det er et stilvalg som fungerer. 

Den enkle streken er helt i tråd med Gunilla Bergströms illustrasjoner fra bøkene. 
Jeg for min del føler ingen behov for en digitalt animert Albert Åberg i 3D. 

Filmens stemmer er innlest av flinke skuespillere i både høy og lav alder. 
Både Henrik Forsbak Langfeldt (Albert), Linnea Aksnes-Pehrson (Milla) og Fredrik M. Frafjord (Viktor) har gitt figurene stemmer som understreker deres undring og nysgjerrighet. 

På lydsporet finnes også noe fine låter, sunget av blant andre Ane Brun og Timbuktu. 

Hokus pokus Albert Åberg er en vellykket filmatisering, som puster nytt liv inn Gunilla Bergströms verden. 
Regissør Torill Kove har endelig spillefilmdebutert både solid og overbevisende, 6 år etter at hun vant Oscar for den animerte kortfilmen Den danske dikteren. 

(Filmen åpnet barnefilmprogrammet Cinemagi under filmfestivalen i Haugesund. 
Norgespremiere: 
13. september 
