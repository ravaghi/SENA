The Carburetors:«Pain Is Temporary - Glory Is Forever» 

(Face Front/VME) 

Oslo-band debuterer med en nær ultimat «greasy listening»-opplevelse. 

Kommer du fra Oslo og spiller hardrock, har du selvfølgelig et image å ivareta. 
Og det lukter virkelig svidd gummi, Jim Beam, tequila, tatoveringer, skinnklær, store pilot-solbriller og lettkledde damer av The Carburetors. 
Og dersom vokalist Eddie Guz plages med stemmer i hodet, tilhører de definitivt Lemmy. 
Gutta er langt fra originale (Motörhead, Backstreet Girls), men leverer høyoktan rock 'n' roll med hissige gitarløp i et imponerende sylskarpt lydbilde. 
Til tross for en viss ensretting av brenselet på debuten, vitner låter som «Allright Allright», «Fire It Up» og «Frontpage Babe» om at hovedstaden har født nok et «bad attitude» rock 'n' roll-lokomotiv. 
