Djevel på hæler
Meryl Streep er frydefull kynisk og ondskapsfull sjefbitch i motebransjen. 

Regi: 
David Frankel. 
11 år. 

STJERNER: 
Meryl Streep, Anne Hathaway, Stanley Tucci, Emily Blunt. 

HANDLING: 
Filmen er basert på Lauren Weisbergers bestselger fra noen år tilbake, og er en sviende kommentar til maktstyrken i motebransjen. 
En ung journalistspire kommer til moteguruen Miranda (Streep) for å bli hennes assistent i det ledende motemagasin Runway. 
Unge Andy er ufiks, fet (ca. størrelse 36-38 etter norske forhold) og lurer litt på hvem denne Gabbana er. 
Men er likevel smart nok til å vinne sjefdjevelens tillit. 
Noe som selvfølgelig etter hvert betyr trøbbel på hjemme- og vennefront. 

DOMMEN: 
Meryl Streep er knusende suveren som høyhæl-klakkende, frakkeslengende boss som betrakter og behandler medarbeidere som støvfnugg på skjørtekanten av en Dior-kreasjon. 
Ikke ett sekund faller hun ut av rollen som selvbevisst, selvkontrollerende og sylskarp businesskvinne i en verden av anspent kynisme og frådende kapitalisme. 
På det punktet er filmen skarp, bitende og underholdende. 

Men filmen detter også ned på nivået til en mainstream fortelling om jenta fra landet som vil til storbyen og gjøre seg fet - i dette tilfellet, tynn. 
Anne Hathaway gjør Andy naiv storøyd og klisjéaktig, enten hun er idealist eller smarting i Mirandas klør. 
Helt troverdig er det i alle fall ikke. 

Vi foretrekker de katteklorende assistentene, de ryggslikkende moteskaperne og fremfor alt hunndjevelen selv - Meryl Streep. 
