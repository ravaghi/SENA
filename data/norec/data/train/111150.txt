Spillanmeldelse:«Ilomilo» 

Det svenskutviklede indiespillet «Ilomilo» er en myk start på spillåret 2011, med årets kanskje hyggeligste univers. 

Ilo og Milo er to gode venner som bor på hver sin side av parken. 
Hver dag møtes de for å drikke eplete, men av en eller annen grunn ser parken helt annerledes ut fra dag til dag. 
Her trengs navigeringshjelp. 

«Ilomilo» er et puzzlespill hvor du skal gjenforene disse to kameratene. 
Med et knappetrykk velger du hvem av de to du vil kontrollere, og de må hele tiden samarbeide for å hjelpe hverandre gjennom denne tredimensjonale labyrinten. 

Her skal knapper trykkes på, heiser aktiveres, og selv gravitasjonen vendes opp ned før gjenforeningen er et faktum. 
Og selv om disse fysikkbaserte gåtene ikke er så altfor vanskelige i starten, kan jeg garantere skikkelig hodekløe før det hele er over. 

Men Ilomilo byr på mer enn bare puzzlemoro. 
Gjennom minnefragmenter og gamle kjærlighetsbrev blir vi fortalt en historie om gammel kjærlighet, uten at det blir klissete og klisjéfylt av den grunn. 

«Ilomilo» er supersjarmerende, med en fargerik grafikk, søte karakterer og en verden man lett forelsker seg i - akkompagnert av trekkspill og en sur blokkfløyte. 
Og når det i tillegg er godt balansert og passe vanskelig, er det duket for noen timer puzzleunderholdning av svært høy kvalitet. 

CARL THOMAS AARUM 

PS: 
«Ilomilo» kan lastes ned via Xbox Live Arcade for ca. 65,-. 
Kommer også til Windows Phone 7. 

Plattform: 
Xbox 360 Genre: 
Puzzle Alder: 3+ Anb. pris: ca. 65,- Utvikler: 
Southend Interactive Utgiver: 
Microsoft 
