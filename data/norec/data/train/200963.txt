Asus Eee PC X101CH
Bærbar PC helt uten vifte! 

Markedet for netbooks (minibærbare PC-er), sluknet nesten like fort som det eksploderte for et par år tilbake. 
Med prislapper på under 2000 kroner for de billigste, var det imidlertid et godt marked en stund, før nettbrettene - og i særdeleshet iPad, entret arenaen. 

Men noen produsenter har tro på at netbooken fortsatt har livets rett. 
En av dem er Asus, som er på banen med en ny generasjon Eee PC, og vi har tatt en tyvtitt på X101CH - som er den første PC-en vi har hatt på testbenken som er fullstendig vifteløs. 

Den er basert på den ferske 3. generasjonen Intel Atom-prosessor, omtalt som Cedar Trail-generasjonen, som blant annet skal by på økt ytelse og mindre strømforbruk. 
Kan det puste nytt liv i minibærbar-segmentet? 

Her er en oversikt over viktige tekniske spesifikasjoner: 

10,1" matt LCD, 1024 x 600 piksler oppløsning Intel Atom N2600 dobbelkjerneprosessor (1,6 GHz). 
1 GB RAM 320 GB harddisk Intel GMA 3600 grafikk Trådløst nett (b/g/n) Kablet nett (100/10 Mbit) 2 stk USB 2.0-porter Webkamera (0,3 mpix) 
HDMI- og VGA-skjermutganger Windows 7 Starter Størrelse: 262 x 180 x 22 mm Vekt: 1016 gram Pris: 
Ca 2500 kroner 

I motsetning til tidligere generasjoner netbooks ser vi at harddisken har økt, prosessor- og grafikkbrikke er mer avansert, og HDMI-utgang er på plass. 
Det som ikke har endret seg er minnemengden - som fortsatt er beskjedne 1 GB, for ikke å glemme den lave skjermoppløsningen. 

Hva du ikke ser av listen over, men som likevel er en vesentlig endring, er at X101CH ikke har en eneste vifte innabords. 
Det betyr at uansett belastning, så er denne maskinen så godt som lydløst. 
Det eneste hørbare er harddisken, men du må legge øret inntil for å høre den. 

Maskinen er kompakt, av plast, og kommer i sort eller hvit utførelse. 
Alle tilkoblinger sitter på venstre og høyre side: 

Tastaturet utnytter omtrent hele bredden, og touch-metoden er ikke noe problem. 
Det er imidlertid ikke 100% full størrelse, men det tok ikke lang tid før vi var dus med å bruke det. 

Skjermen er liten og lavoppløst, og det mest positive som kan sies om den er at den er matt og ikke-reflekterende. 
Teksten "blør" litt i kantene, noe som gjorde at vi skrudde av ClearType-forbedringene i Windows. 
Det førte imidlertid til enda dårligere lesbarhet. 

Slik er den i bruk 

Dette er faktisk den første PC-en vi tester, uansett klasse, som ikke har aktiv kjøling overhodet. 
En aldri så liten merkedag, da dette er noe vi har ventet på siden 90-tallet. 
Og vi er temmelig sikre på at det ikke blir den siste. 
Stadig mer energieffektive komponenter, prosessor og SSD, gjør behovet for aktiv kjøling langt mindre enn tidligere. 

Nå er det litt spesielt at denne PC-en har en mekanisk harddisk, men likevel ikke har vifte. 
Den blir også litt varm, men aldri ubehagelig å ha i fanget. 
Vi setter vår lit til at Asus har forsikret seg om at overoppheting ikke vil bli noe problem. 

Ytelsesmålinger 

Fra du skrur på maskinen til Windows er ferdig lastet, tar det rundt 45 sekunder. 
Legg til 15-20 sekunder på å lastet inn programmer og løsninger som startes automatisk, og du har igang. 
Å skru av maskinen hver gang du legger den fra deg, er imidlertid ikke nødvendig. 
Lukker du lokket går maskinen i dvale, og da er den klar på 3-4 sekunder når du åpner det igjen. 

Windows egen opplevelsindeks gir oss en pekepinn på ytelsen, og her går skalaen fra 1,0 (tregest) til 7,9 (raskest): 

Prosessor: 3,1 Minne (RAM): 
4,5 Grafikk: 
5,8 Spillgrafikk: 
3,2 Harddisk: 
5,8 

Passmark PerformanceTest 7.0 gir en totalscore på 309,5. 
Det er et svært lavt tall, sammenlignet med alt annet vi har testet siste året. 
I diagrammet under har vi sammenlignet prosessorytelsen mot hva du kan forvente av andre PC-er i økonomisegmentet, samtlige finnes på PC-er under 3000 kroner: 

Som du ser ligger prosessorytelsen i nederste delen blant de svakeste PC-ene, noe som ikke akkurat er noe kompliment. 
Likevel: 
Vi må legge til at vi har skrytt av flere PC-er med AMD E-450-prosessor, som har en ytelse som ikke ligger veldig mye høyere. 

At denne PC-en likevel oppleves som tregere, henger helt sikkert sammen med grafikkytelsen: 

Den er temmelig mye svakere enn på den integrerte Radeon HD 6320 i E-450, noe vi må si ble svært merkbart i enkelte tilfeller, og spesielt ved surfing på nettsider med mye Flash-innhold. 

Klarer full HD, men sliter med Flash 

I sin markedsføring hevder Asus at maskinen kan spille av 1080P-materiale (videoer med full HD-oppløsning), noe som også viste seg å være riktig, men ikke i alle tilfeller. 
Våre testklipp i DivX-format ble avspilt uten problem gjennom Windows Media Player, og vi vet at det finnes andre programmer som er mindre ressurskrevende: 

Men høyoppløst Flash går ikke like silkemykt dessverre, og det er nok det største problemet med denne grafikkløsningen. 
Selv i 720 opplevde vi hakking og full prosessorbelastning: 

Når det er sagt: 
Som en enkel maskin for epost, nettbank, musikk og dokumenter, er dette en maskin som kan fungere greit nok. 

Batteritiden er helt kurant, men ikke mer enn det. 
Under minimal belastning, kun tilkoblet trådløst nettverk, holdt batteriet ut i ganske nøyaktig 4 timer. 
Under kontinuerlig videoavspilling (720P) måtte det kaste inn håndkledet etter 2 timer og 50 minutter. 
I praksis kan du forvente en levetid på rundt 3,5 timer, med lett variert belastning. 

Konklusjon 

Den største nyheten i Cedar Trail-baserte minibærbare er enda mindre strømforbruk og tilhørende mindre behov for vifter. 
Det er en sann glede at det nå finnes bærbare på markedet som ikke er utstyrt med vifte, men det i seg selv er ikke nok til å overbevise undertegnede om at denne kategorien PC-er har en sjanse. 

Jovisst er det billig og greit nok til enkle oppgaver, men lugging og heng kommer du dessverre ikke utenom, spesielt når Flash-video og animasjoner er med i bildet. 
Da er det bedre å legge til noen hundrelapper og få en PC med mer kraft innabords. 

Den lave skjermoppløsningen er heller ikke ideell i Windows, og mange nettsider ser du kun overskriften på før du må skrolle. 
Det finnes heldigvis løsninger også på det. 

Asus Eee PC X101CH - 1,6GHz DC 1GB 320GB 10" 
