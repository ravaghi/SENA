Elskelig heks
En liten filmperle! 

HANDLER OM: 
Trettenårige Kiki er heks, og i ferd med å forlate familiens lune rede, slik skikken er for tenåringshekser. 
Med sopelime og katt flyr hun av gårde - mot en stor by ved havet, der livets realiteter byr på gleder og vansker. 
Vår oppegående lille venninne skjønner imidlertid raskt at hun kan livnære seg som bud - takket være evnen til å fly. 

DOM: 
Fargerike detaljer, et hjertevarmt persongalleri og klok beskrivelse av barn- og unges følelsesliv gjør dette til en liten filmperle. 
Miyazaki er skaperen bak den fabelaktige animaasjonsfilmen «Min nabo Totoro». 
Også i filmen om vesle Kiki bekrefter han sin sans for visuelle, almengyldige detaljer, samt sin evne til å se barn og ungdom. 
I tillegg til å være en fortelling med humør, humor og spenning borer Miyazaki inn i eksistensielle opplevelser i et ungt menneskes liv. 
Det handler om løsrivelse, den smertefulle opplevelsene av å vakle på egne bein, samt den fantastiske følelsen når man virkelig klarer å stå solid på dem. 
Og det handler om vennskap og de turbulente følelser rundt en gryende forelskelse. 
Disse livgivende situasjoner pakker regissøren inn i en fortelling man ganske enkelt blir glad av å se. 

BORGHILD MAALAND 
