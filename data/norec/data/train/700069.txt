Spice Girls-feer svinger sverdene
Tingeling er med i en gruppe tøffe og stilige feer som går i sverdkamp med sjørøvere denne gangen. 

Zarina, altså. 
Litt av en tøyse-fe. 
Jobben som støvvokter på tryllestøvfabrikken er ikke nok, Zarina ønsker å eksperimentere med nye typer tryllestøv. 
Vise at hun er noe. 
Men da ett av eksperimentene hennes går fryktelig galt, rømmer hun fra Drømmehagen og alle de andre feene. 
I stedet slår hun seg sammen med sjørøverne på Daudmannsklippen. 
Sammen med dem stjeler hun tryllestøvfabrikkens viktigste ingrediens: det blå tryllestøvet. 

Peter Pan-forløper 

Den yndige, tøffe feen Tingeling, som først dukket opp i filmen om Peter Pan, har for lengst etablert seg i sin egen Disney-serie på kino og dvd. 
Men i "Tingeling og sjørørverfeen" er Tingeling forvist til en birolle sammen med et knippe andre feer. 
Like veldreide, like tøffe og søte som henne. 
Én er vannfe, en er hagefe, en er dyrefe etc. 
Som Drømmehagens svar på Spice Girls, med hvert sitt karakteristiske utseende og personlighet, legger de ut på et farlig tokt for å hente det blå tryllestøvet hjem igjen. 
Og aller helst også deres tidligere venninne Zarina. 

"Tingeling og sjørøverfeen" kan sees på som en forløper til "Peter Pan". 
På sjørøverskuta treffer vi blant annet oppasseren Ben, som senere vil bli til selveste Kaptein Krok. 
Fortsatt med begge hendene i behold, men med umiskjennelige kapteinstrekk. 
Her er også en søt, liten krokodillebaby, som legger sin elsk på feen Rosetta, og som får en stor rolle når feene går i tett sverdkamp med sjørøverne. 

Kunne vært morsommere 

Fargesprakende og spennende, "Tingeling og sjørørøverfeen" er verd å se både for gutter og jenter. 
Velkjent Disney-musikk og -dialog på godt og vondt. 
Men kanskje ikke så morsom som Disneys animasjonsfilmer pleier å være. 
