Stella Mwangi:«Living For Music» 

(MTG/Musikkoperatørene) 

Høyst ujevn debut. 

I et kjønnsskjevt Hiphop-Norge er det stilt en del forventninger til Stella Mwangi, som først ble kjent for større deler av landet i fjor sommer da hun vant VG-lista-konkurransen Boblere under navnet STL. 
Den vant hun med sommerfriske «Take It Back», men Stella sliter med å nå opp til kvaliteten på denne når hun skal fylle et helt debutalbum. 
Tekstmessig er hun ikke helt konsekvent - «Makelele Remix» og «Time For Myself» er i en særklasse ettersom de tar opp viktige tema som Stella selv har flagget sterkt engasjement for; rasisme og fred i sitt andre hjemland, Kenya. 
Synd da at flesteparten av de øvrige tekstene er så lettvinte at de knapt har noe å gjøre på et profesjonelt produkt som en cd-plate. 
Stella og hennes samarbeidspartnere lener seg dessuten mot et noe gammelmodig, bredpenslet og statisk lydbilde innen urban-genren, og ræppen hennes - som flyter mer enn bra nok - får sjelden det spillerommet som den fortjener. 
Det er ingen vits å avskrive Stella Mwangi allerede, men det er all grunn til å foreslå både nye samarbeidspartnere og større fokus rundt hennes egen låtskrivergjerning neste gang. 

ANBEFALTE KJØP: 
«Take It Back», «Makelele Remix» og «Kool Girls». 
