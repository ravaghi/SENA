B&O Play:Beolit 12 

Møt det som kan bli årets store slager. 

At Bang & Olufsen kan design har de fleste fått med seg, men siden de også vet å ta seg betalt har de aldri blitt allemannseie. 

I det siste har imidlertid B&O; satset mer på produkter i «normale» prisklasser, noe blant annet den fine Beosound 8 var et tydelig tegn på. 
Og eksperimentet har tydeligvis gitt mersmak, for den nye merkevaren B&O; Play er kort og godt myntet mot et større, og gjerne yngre publikum. 

Det er også her Beolit 12 kommer inn. 

Beolit 12: 
Først og fremst for deg med iPhone eller iPad 

Beolit 12 er det første produktet lansert under B&O; Play-merkenavnet, og er kort og godt en bærbar musikkspiller som går på batteri. 

Musikken overføres direkte til enheten via Apples AirPlay-teknologi, og dette er altså et produkt som hovedsaklig er beregnet for deg med en iPod Touch, iPhone eller iPad. 

Helt låst er du likevel ikke: 
I tillegg til en USB-inngang, følger det også med en overgangskabel (3,5 mm) i esken for overføring av lyd fra andre enheter, for eksempel din Android-mobil. 
Merk deg at du også får ladet iPhonen, eller Android-mobilen din hvis du kobler til via USB-inngangen. 

Se også B&Os; skrytevideo her: 

Enkel i bruk 

Beolit 12 kan tilkobles både kablet og trådløst nettverk, og det var sistnevnte løsning vi valgte. 
Prosessen er enkel, og via nettverket har du også mulighet til å oppdatere enheten om ny software skulle bli tilgjengelig. 

Selve Airplay-funksjonen fungerer like bra som vi har blitt vant til: 
Du spiller ganske enkelt av musikken i ditt eget bibliotek, eller fra WiMP/Spotify ved å velge AirPlay-ikonet, og responsen er god. 

Vi noterte dog at det av og til tok litt lang tid før vår iPhone og Beolitten fant hverandre, spesielt når Beolitten hadde vært slått helt av. 

Den bruker altså litt tid på å starte opp, koble seg til nettet, for så å lokalisere AirPlay-enheten. 
Akkurat her er det altså rom for forbedring, men dette er det lov å håpe blir forbedret med ny software. 
Når enhetene først fant hverandre opplevde vi forøvrig ingen problemer. 

Når mobilen din ringer vil forøvrig AirPlay-forbindelsen brytes automatisk, så når du skal høre på musikken igjen må du trykke på mobilens AirPlay-symbol en gang til. 
Dette fungerte helt fint. 

Toppen av enheten har også svært diskrète betjeningsknapper, det vil si volum, av/på, og Wlan-bryteren. 
I tillegg er det også god plass til å legge fra seg mobilen. 

Tøft og gjennomtenkt design 

Det første du legger merke til er selvsagt bærehåndtaket, som gjør at Beoliten er svært enkel å bære med seg. 
Dernest legger du merke til dekselet på baksiden, som skjuler strømledningen når den ikke er i bruk. 
Dekselet er også såpass stort at du fint får plass til nettverkskabel og AUX-overgangen hvis du bretter dem forsiktig. 

Dette er både smart og elegant. 

Batteritiden er oppgitt til 8 timer, men siden brukstiden blir halvert når du bruker Airplay-funksjonen er det greit å ha tilkoblingskabelen liggende i dekselet. 

Beolit 12 kommer i flere ulike farger, men foreløpig er det bare den mørkegrå modellen som er tilgjengelig og det er den vi har testet. 
De blå, gule og grå versjonene skal imidlertid være på vei, og ser slik ut: 

Konklusjon 

Personlig har jeg blitt veldig glad i Airplay-funksjonen, og lydmessig låter Beolit ganske så bra: 
Den har rett og slett slik lyd vi forventer i dag, med punch i bassen - samtidig som den går mer enn høyt nok. 
Dette er tross alt en bærbar enhet, så lydmessig er vi fornøyd. 

Prisen trekker dog ned, og gjør at vi ender på en firer. 

For selv om Beolit 12 er billig etter B&O-standard;, er startprisen på rundt 5.500 kroner fortsatt ganske drøy. 

Det er for eksempel dyrere enn både rålekre B&W; Zeppeliner og NAD-Viso, som på grunn av sin størrelse også gir langt bedre lyd. 
De er imidlertid ikke så bærbare, så her må du bestemme deg for hva som er viktigst. 

Takler du prisen er det etter vår mening bare å slå til, og kjenner vi den trofaste B&O-fanskaren; rett vil de smile fra øre til øre og kjøpe den tilnærmet usett. 
