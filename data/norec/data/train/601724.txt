Full av kjærlighet
Hvem er den sterkeste og beste popvokalisten her i landet? 
Det kan være Sigvart Dagsland. 
De fleste som har vært på konsert med ham vil nok føre ham høyt på den listen. 
Sigvart Dagsland har alltid vært bedre i levende live på en scene enn i hermetisk plateformat. 

Her har han samlet elleve av sine beste låter, og lagt til fire nye. 
De blir spilt og fremført av et orkester med noen av våre beste og mest meritterte musikere. 
Han kaller dem for et bryllups— og begravelsesorkester, og opptakene ble gjort i Soria Moria Bistro på Torshov i Oslo der musikerne og sangerne fikk godt med spillerom. 

Dermed får mange av de gamle låtene til Dagsland en ekstra dimensjon. 
Man kan spørre seg om hvor mange ganger en artist kan lage nye versjoner av gamle sanger om igjen uten at det lukter penger med en uggen smak av resirkulering i tillegg. 
Det gjør det ikke her. 
Hør bare den nydelige trompetsoloen til Mathias Eick på «Sangen om gleden». 
Så vakkert! 
Strengemester Geir Sundstøl er en av de andre musikerne som setter sitt preg på arrangementene. 

Hele albumet og uttrykket er fylt til randen av kjærlighet, og noen ganger av sorg. 
Det er det Dagsland ønsker å fortelle og formidle med sitt flotte orkester. 
For dette er låter som godt kan passe til begravelser eller bryllup. 
Men du behøver verken å være død eller forelsket for å like sanger som «Alt eg såg», «Naken hud» eller «De umulige» i disse arrangementene. 

Karoline Krüger er duettvokalist på den flotte og nye låten «Tenk om». 
Minst like bra er en av de andre nye sangene, nemlig den besnærende og følsomme «Fra vinduet». 

Dette er flott fra ende til annen. 
Erik Hillestad er selvsagt produsent. 
Hans stilsikre kvalitetskrav gjør dette til en av årets store plater. 
