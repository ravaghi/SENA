Skrudd lykke
Å sjangerbestemme denne skrudde og makabre kjærlighetshistorien fra dagens Berlin, er nesten umulig. 

Den starter som en rein og grusom tragedie, fortsetter som grim sosialrealisme, blir en slags kjærlighetshistorie - før det går over i splatter. 
Og ender som romantisk komedie. 

Det handler om ei ung jente fra Balkan, som etter de forferdeligste krigsopplevelser havner som hore i Berlin. 
Her treffer hun en åpenbart skadeskutt uteligger. 
De to finner fram til hverandre. 
Og så - i utpreget ekstreme former - blir spørsmålet: 
Hva er man egentlig villig til å gjøre for kjærligheten? 

Svaret her skal ikke røpes. 
Men det er ytterst ufordøyelig. 
Og mange vil finne filmen relativt syk. 

Men jeg liker den; på underlig vis makter den å gå de snåleste omveier for å beskrive noe verdifullt. 
Og den har en herlig evne til å si et kontant «fuck you!» til ganske mye av hva man vil kalle konvensjonelle filmfortellergrep om konvensjonelle filmtemaer. 

Historien skal dertil visstnok ha sanne elementer; den er plukket ut fra en berlinsk forsvarsadvokats litterære bearbeiding av egne saker. 

Det eneste som ødelegger for meg - etter at kvalmen har lagt seg - er tendenser til overtydelighet, når det strengt tatt ikke er nødvendig. 
Da tenker jeg ikke på filmens verste scene! 
