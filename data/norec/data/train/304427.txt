Skinner som en ekte Rubin
Akustisk vellyd på The Avett Brothers' sjuende servering. 

ALBUM: 
Produsenten Rick Rubin har hatt hendene fulle den siste tida. 
Samtidig med ZZ Tops hardtslående «La Futura» kommer en produksjon med et band i en helt annen sjanger, The Avett Brothers' «The Carpenter». 

Gjennombruddet Avett Brothers er et av disse bandene som likner på mange andre, men som likevel er noe for seg sjøl. 
De debuterte i 2002, og fikk sitt store gjennombrudd med albumet «I And Love And You» i 2009. 

Nå er Scott og Seth Avett, som utgjør trioen sammen med Bob Crawford, klare med album nummer sju. 

Jayhawks og Wilco 
Og det er bare å glede seg over en ny dose massiv godlyd i et landskap befolket av inspirasjonskilder som The Jayhawks, Wilco og Townes Van Zandt. 

Ja, så god smak har de tre herrene fra North Carolina, USA! 

Harmonier Trioen spiller americana, countryfolk, folkpop og viser, og Rick Rubin har ikke følt noe behov for å gjøre dem til noe annet enn de er. 
Her dyrkes fine søskenharmonier og akustiske gitarer. 

Det er fengende som bare det, og det er vanskelig å tenke seg at det er mulig ikke å like disse fine representantene for Den Gode Smak. 

Banjo «Live And Die» ble valgt som singel fordi det er en av de få låtene Scott fikk spille sitt favorittinstrument, banjo, på! 

Det er også et av mange høydepunkter på et album uten dødpunkter. 

Vel, døden er faktisk et tema i mange av låtene. 
Det har nok noe av sin forklaring i at bassist Crawford har en datter som er kreftsyk. 
Det berører selvfølgelig hele trioen - og gjør albumet ekstra sårt. 

I «Through My Prayers» blir det direkte trist. 
Da føles det litt godt at den siste låten heter «Life». 

Paul Newman Også Hollywood får sitt. 
Elton John sang om Marilyn Monroe, Madness om Michael Caine og Lambchop og Drive-By Truckers om Steve McQueen. 

Helten på «The Carpenter» er Paul Newman - i «Paul Newman Vs. 
The Deamons», albumets rocker (eller skal vi si rakker?). 

Liker du band som The Felice Brothers, Old Crow Medicine Show, Whiskeytown og allerede nevnte The Jayhawks og Wilco, er dette definitivt et band å sjekke ut. 

For - «The Carpenter» er 46 minutter med utsøkt vellyd. 
