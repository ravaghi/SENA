Alabama Shakes:«Boys & Girls» 

(Rough Trade/ Playground) 

Mye tyder på at Jack Whites kommende soloplate blir en mer dempet affære enn lurvelevenet han pleier å stelle i stand med bandene sine. 

Da passer det jo fint med dette urtøffe debutalbumet fra en gruppe White selv har gitt ut en vinylsingel med - et band som fremstår som et White Stripes hektet på sørstatssoul i stedet for garasjerock. 

Frontet av Brittany Howard er Alabama Shakes velsignet med den skarpeste stemmen i retrofaget på denne siden av Amy Winehouse. 
Samtidig er dette særdeles spilt musikk, langt mer rufsete enn de samplebaserte platene som får soulstempel i vår tid. 

Man kan høre gjenklang av hårete rockband som Lynyrd Skynyrd her, og hva angår det ekte sekstitallsstøvet Lee Mavers ønsket på miksepulten til sine innspillinger med The La's, tror jeg sannelig denne kvartetten har funnet det. 

BESTE LÅT: 
«You Ain't Alone» 
