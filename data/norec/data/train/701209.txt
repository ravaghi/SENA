Så kom dama
«The enforcer» vil i feminismens historie stå som det svarte kapittelet da Tyne Daly løp rundt i halvlange Woodstock-skjørter over semska støvler og vimset i Dirty Harrys nærvær. 

Manusskribentene var ikke dummere enn at også hun ble gitt den nødvendige barne-TV-respekt, men stort sett er hun nervøs som en stjernegris på lille julaften. 

Den innledende psykopaten er en blondulert deliverance-løgnas som tar livet av to kåte gassverksfolk og stjeler bilen deres for å drive venstre-ekstremistisk terroristbande. 
I «The enforcer» treffer vi de harde, men hederlige Black Panther-folka fra 1970-tallets by-mytikk, og til og med mennene likner Angela Davis. 
Lufta over San Francisco er framleis så rein at du kunne drevet isfjelloppdrett i den. 
Til slutt havner Dirty Harry og hans forskrekka partner på Alcatraz, det nedlagte holme-fengselet der alt kan skje. 

«The enforcer» er nok en av de dummeste Dirty Harry-filmene, men det har sin sjarm – som da politimannen går inn i en restaurant og sparker infarktpasienten på golvet. 
Det er sånne ting vi husker ham for. 
Og en skeiv, halvåpen munn som Arnold Schwarzenegger kopierte mange år seinere. 

Dessuten får han nesten kontinuerlig kjeft fra alle politisk interesserte politisjefer. 
Vi liker det. 
