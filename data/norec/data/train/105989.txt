Gil Scott-Heron - «I'm New Here»
Velkommen tilbake, fortapte bror. 

Ironien i at jazzpoeten Gil Scott-Heron, som hadde skrevet så mye om misbrukets katastrofale følger for det svarte USA, selv skulle bli en del av problemet, var av det usle, fortærende slaget. 
Når han nå er tilbake etter en 15 år lang «pause», på den britiske hipsteretiketten XL, er det tiårets første store musikkbegivenhet. 

Barytonen hans er herjet, og musikken på dette selvbiografiske mesterverket er ny: 
Urban elektronisk deltablues. 
Svart-hvitt, med en understrøm av urolig, dunkel dubstep. 
I spagaten mellom sør- og nordstatene - slik Scott-Herons bevissthet og mentalitet er det. 
Platen er svært kortspilt. 
Men likevel mer full av visdom enn noe annet du vil høre i år. 

BESTE LÅT: 
«Your Soul And Mine» 

MORTEN STÅLE NILSEN 
