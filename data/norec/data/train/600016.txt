Mørk og tankevekkende
Drama 

Storbritannia 2013 

Regi: 
Clio Barnard 

Manus: Clio Barnard 

Skuespillere: Connor Chapman, Shaun Thomas, Sean Gilder, Rebecca Manley 

Aldersgrense: 
11 år 

Egnethet: 
Ungdom/voksen 

Filmen er ubehagelig og til tider rørende, og de unge skuespillerne er fabelaktige. 
Miljøet som skildres er ukjent og kanskje vanskelig å forstå, men de menneskelige relasjonene er universelle. 

Den hyperaktive trettenåringen Arbor (Connor Chapman) og bestevennen Swifty (Shaun Thomas), vokser opp under harde kår i Nord-England. 
Familiene deres har ingen penger, og når Arbor blir permanent utvist fra skolen drar han med seg Swifty for å jobbe for den lokale skraphandleren Kitten (Sean Gilder). 

Regissør Clio Barnard har latt seg inspirere av Oscar Wildes novelle "Den egoistiske kjempen", og lar tilskueren ta stilling til om det er Kitten eller Arbor som er historiens selviske kjempe. 
Filmen har mottatt priser på festivaler over hele verden, og det er absolutt kvalitet i alle ledd. 

Dette er ikke en "feelgood-film", men en sterk sosialrealistisk fortelling om fattigdom, utnyttelse, overlevelsesinstinkt og vennskap. 
Og hva som skjer med nestekjærligheten i møte med sult og fattigdom. 
Det handler om forsømte barn med for store byrder på sine skuldre, og foreldre som kommer til kort. 

Filmen er mørk og tankevekkende, og vakkert presentert med all sin triste gråhet. 
