Dette er bilen som ser i både mørke og tåke
Nye Peugeot 508 blir den barskeste bilen i klassen. 
I stedet for en tradisjonell sedan, har franskmennene laget en kupé folk vil snu seg etter. 

I september starter produksjonen av nye Peugeot 508, men det drøyer til seint på høsten før de første bilene er på plass i Norge. 
Men det gjør kanskje ikke så mye. 
Norske bilkjøpere er ikke overbegeistret for store sedaner, det sportslige og elegante utseendet til tross. 

Tidlig neste år kommer imidlertid stasjonsvogn-utgaven – en av de frekkeste vi har sett -, og da blir mer fart i salget. 
Og enda mer høsten 2019, når 508 kommer som ladbar hybrid. 
Da har Peugeot en bil som treffer norske bilkjøpere midt i sjela. 

Fra sedan til kupé 

Men i første omgang er det altså snakk om en firedørs bil med stor bakluke. 
Utseendet taler egentlig for seg selv. 
Den minner oss mye om Audi A5 Sportback, og det er ikke noe dårlig forbilde. 

Sammenliknet med dagens 508, er den kortere, lavere og bredere, men til tross for at den er mindre utvendig, er ikke det praktiske innholdet mye dårligere. 
I baksetet er det godt plass til to voksne. 
Den lave taklinjen gjør imidlertid innstigningen for lange personer eller folk med stiv nakke litt trøblete. 

Ifølge Peugeot er bagasjerommet på 487 liter. 
Vi har en mistanke om at dette er målt ved å fylle rommet med vann – eller sjampanje, som en vittig sjel sa det under prøvekjøringen i Frankrike. 
Det vanlige er å oppgi rommet etter såkalte VDA-mål, med klosser av bestemte størrelser. 
Da er det nok noe mindre. 
Den store, elektriske bakluka gir imidlertid lett tilgang til bagasjerommet. 

Høy kvalitetsfølelse 

Det første som slår oss når vi kommer på plass bak rattet, er kvaliteten på interiøret. 
Nå har vi riktignok bare kjørt de best utstyrte utgavene, men fargene er mer elegante og materialvalget er lunere og mer luksuriøst enn vi kan huske å ha opplevd i Peugeot tidligere. 
Tre og skinn er tatt i bruk i mange utgaver. 
Dette gir rett og slett en følelse av høy kvalitet. 

Ellers har bilen en ny utgave av Peugeots i-Cocpit. 
Det betyr et lite ratt, med en smal og bred skjerm i overkant, mer eller mindre rett i synslinjen for sjåføren. 

Her kan du velge personlige innstillinger, men speedometer og kart for navigasjon ble vårt valg. 
Skjermen har god oppløsning og er svært lettlest også for oss med behov for lesebriller. 
I tillegg er det en titommers berøringsskjerm midt på dashbordet, hvor blant annet varme og ventilasjon, navigasjon, lydanlegg og så videre betjenes. 
Mye av dette kan også styres fra rattet. 

De nye setene i bilen passer kroppen vår bra og gir god sidestøtte. 
I bilene vi kjørte, var de elektrisk justerbare med massasjefunksjon både for fører og passasjer. 
Hvilke utgaver som får dette som standard i Norge, er ennå ikke bestemt. 

Vet ikke prisen 

Her hjemme vil en 130-hesters dieselmotor med manuell girkasse være den rimeligste utgaven, når bilen kommer på markedet. 
Siden diesel ikke er veldig populært i Norge om dagen, blir bestselgeren ganske sikkert bensinutgaven på 180 hester. 
Dette er den minste bensinmotoren i programmet. 

Hva den kommer til å koste, har den norske importøren foreløpig ikke noen oversikt over. 
Den nye testmetoden, WLTP, for forbruk og CO₂-utslipp, skaper stor usikkerhet om hvor høye avgiftene på bilen blir fra 1. januar 2019. 

Skal den være konkurransedyktig kan den ikke koste mye over 450.000 kroner, dersom vi legger dagens avgifter til grunn. 
Det er omtrent det samme som en Ford Mondeo, med tilsvarende motor og utstyr. 
Volkswagen har nå bare stasjonsvogn-utgaven av Passat i prislistene, og den ligger rundt 40.000 kroner høyere i pris. 

Bestselgeren får 180 hester 

Dieselmotoren har vi ennå ikke kjørt. 
Derimot har vi mange mil bak rattet i bilen med 180 hester bensinmotor. 
Den leveres standard med en ny åttetrinns automatgirkasse – en kombinasjon som er bortimot perfekt for bilen. 
Motoren er sterk nok til å gi bilen den sportslig kjørefølelsen utseendet lover. 

Ønsker du en riktig sportslig kjørefølelse, kan du styre girkassa med hendler bak rattet. 
Samtidig gir denne motoren et solid dreiemoment til komfortable langturer på fine veier. 

Vi har også kjørt bensinutgaven på 225 hester. 
Den gir selvfølgelig litt raskere akselerasjon fra 0-100, men de ekstra kronene den kommer til å koste hadde vi heller brukt på andre ting. 

Det mest spennende drivverket kommer imidlertid ikke før neste høst. 
Da får 508 et ladbart hybriddrivverk, der en bensinmotor og en elektrisk motor til sammen gir en ytelse på 220 hester. 

Rekkevidden på strøm blir, ifølge Peugeot, 50 kilometer etter den nye, strengere WLTP-normen. 
Dette er med andre ord noe du kan forvente å klare på norske veier. 
Det betyr også at 508 kan bli en avgiftsvinner, selv med de nye, strenge kravene. 

Justerbart understell 

Peugeot er kjent for en høy grad av komfort på veien. 
Med nye 508 er mer dynamiske kjøreegenskaper også på plass. 

Bilen er blitt 70 kilo lettere enn gamle 508, noe som er positivt for kjøreegenskapene. 
Et nytt flerstags hjuloppheng bak, og fjæring med justerbare dempere, bidrar også til dette. 
Med en knapp på midtkonsollen kan du velge kjøreoppsett fra «Eco» via «Komfort» og «Normal» til «Sport». 

I tillegg til å stramme opp støtdemperne, får du en mer aktiv girkasse som skifter tidligere, samt bedre styrerespons. 
På svingete veier gir «Sport» en bortimot perfekt styring og stabilitet i understellet etter vår smak. 
I «Eco» og «Komfort» blir understellet i mykeste laget. 

Men smaken er forskjellig. 
Noen vil sikkert foretrekke dette på rolige langturer. 
Da vil mye av kjøreturen foregå med girkassa i sjuende eller åttende gir, noe som ikke minst gir lavere forbruk. 
Den aktive fjæringskontrollen er standard på bensinutgavene, men ekstrautstyr på bilen med den minste dieselmotoren. 

Støynivået i bilen opplevde vi som lavt på de franske veiene vi kjørte. 
Bilen var utstyrt med Michelin-dekk som er spesialutviklet for 508. 
Hvordan støyen vil arte seg på grov, norsk asfalt vet vi ikke. 
Heller ikke hvilke utslag dekk fra andre produsenter vil kunne gi. 

* = Etter den gamle NEDC-normen 

«Ser» i mørke og tåke 

Det infrarøde kameraet som gjør at bilen kan «se» opptil 250 meter i mørke eller tåke er nytt i denne klassen av biler. 
Bildet fra kameraet vises på skjermen i overkant av rattet – rett foran føreren. 

Personer langt framme på veien vises som hvite, spøkelsesaktige figurer lenge før du kan se dem med det blotte øye. 
Dette vil være viktig sikkerhetsutstyr på mørke, norske høstveier. 

I tillegg har bilen skiltleser, som nå også kjenner igjen stoppskilt og innkjøring forbudt-skilt og fartsholder med «stop and go»-funksjon. 
Koblet til denne har Peugeot for første gang et system som holder bilen midt i kjørebanen. 
Det betyr at bilen kan følge køen automatisk. 

Blindsoneovervåkning blir trolig standard i Norge. 
Den griper inn dersom du forsøker å bytte felt og det er fare for kollisjon, og et system som nødbremser både for fotgjengere og syklister helt opp til 140 km/t. 
Det samme blir en skiltleser som er forbundet med fartsholderen, og justerer bilens hastighet automatisk etter skiltene (dersom du ønsker det). 
