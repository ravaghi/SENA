XLive XBM-100
En meget smart ide på papiret - en MP3-spiller som lar deg overføre filer trådløst. 
Vi prøver den første spilleren med Blåtann, og lurer på om det fungerer. 

Omtrent samtlige MP3-spillere krever naturlig nok USB- eller FireWire-tilkobling via kabel, så ideen med å kunne flytte musikk over trådløst høres svært attraktivt ut for oss. 
Vi var derfor spent når vi mottok den lille 256 MB-spilleren fra koreanske XLive. 
Denne skal nemlig støtte Bluetooth for overføring av filer og telefonsamtaler, men dessverre fungerer det ikke så bra som det burde. 

Ukomplisert i bruk 

Først litt om selve spilleren: 
Den er så absolutt funksjonell med FM-radio, stemmeopptak og 256 MB lagringsplass. 
Den er også liten og håndterlig (vekten er på 42 gram). 
Utseendet er ikke spesielt spektakulært, det er rett og slett plass til de nødvengige knappene, en joystick som styrer funksjonaliteten og en liten LCD-skjerm. 

Batteriet på spilleren lades faktisk opp via USB-kabelen, og den dukker for øvrig opp som en egen disk på din datamaskin, så du behøver ikke å installere ekstra programvare. 
Det er alltid et pluss å bare kunne flytte filer rett over til MP3-spilleren. 

XLive-spilleren har gode muligheter for å stille inn lydkvaliteten, med både forhåndsdefinerte EQ-innstillinger (Rock, Pop, Jazz, og så videre), mulighet for å justere bass og diskant selv, samt SRS-spesialeffekter. 
Ikke overraskende er de medfølgende øreproppene ganske svake og med dårlig bassgjengivelse, men når vi plugget inn et bedre headsett oppdaget vi at lyden er absolutt godkjent. 

Både radio- og opptaksmulighetene fungerer som de skal, og alt i alt er spilleren godkjent, selv om den ikke byr på noe spektakulært. 

Ujevn Blåtann 

Bluetooth-støtten er imidlertid mer komplisert, og vi slet med å få overført filer fra og til en PC. 
Selv om det går relativt greit å få koblet sammen de to enhetene, er selve overføringen ustabil. 
Om ikke annet er det i alle fall svært enkelt å finne frem Bluetooth-menyen, da det er en egen knapp på spilleren som aktiverer den. 

Utenom å overføre filer kan du også bruke spilleren som håndfrisett med en Bluetooth-utstyrt telefon. 
Det er faktisk en morsom mulighet, da musikkspillingen blir automatisk stoppet når telefonen ringer, og du bruker de medfølgende øreproppene til å prate med. 
Du kan til og med også ta opp deler av samtalen i MP3-format. 

Konklusjonen vår er at Bluetooth-mulighetene er litt for ustabile for å fungere skikkelig. 
Ideen er som sagt spennende, og vi vil gjerne se flere spillere som benytter seg av trådløse muligheter. 
Men XLive bør jobbe litt mer med å implementere dette skikkelig. 
Og som MP3-spiller er den helt grei, men det finnes billigere løsninger som gir de samme mulighetene. 

Mer nyttig fra DinSide Data: 
