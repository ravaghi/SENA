En litt for godt oppbevart americana-hemmelighet
Sailorine får hjelp av Mark Olson og BigBang. 

ALBUM: 
Under navnet Sailorine har Ingunn Ringvold levert et par riktig så stødige americana-album de siste åra. 

Med både BigBang og Jayhawks-ektemannen Mark Olson i ryggen, bygger tredjeskiva «Drove Long To See Him» videre på samme solide fundament. 

Produksjonen er kløktig sparsommelig, med en upåklagelig livefølelse hovedsakelig bygget rundt gitarens mange muligheter. 

Hun stråler spesielt godt i duett med Olson på «How Long 'til Tomorrow Comes» — og også på «I Won't Be Dining Here No More» — hvor fellesnevneren er besnærende harmonier og melodi med stor magnetisk kraft. 

Framdriften i albumet stopper noe på grunn av at ikke alt materialet har den samme umiddelbare slagkraften og effekt, men det er mest av alt fordi Sailorine må tåle konkurransen fra seg selv. 

Hun har vært en litt for godt bevart americana-hemmelighet for lenge her til lands, det må gjerne endre seg. 
