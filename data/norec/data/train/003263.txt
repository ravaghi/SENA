Ocean's 13
Underholdende kjeltringer. 

”Ocean's 11” var en ren fornøyelse. 
”Oceans 12” var også god. 
”Oceans 13” plasserer seg kvalitetsmessig midt i mellom de to første. 

Selv om det ikke er et filmhistorisk høydepunkt vi snakker om, er det uansett kostelig underholdning! 
Stjernekobbelet anført av George Clooney, Brad Pitt og Matt Damon får drahjelp av selveste Al Pacino denne gangen, noe som aldri skader. 
”Ocean's 13” skuffer ikke! 

Hevn i Las Vegas 

Kasinoeieren Willy Banks snyter Ocean-medlemmet Reuben Tishkoff for store penger, noe som påfører ham et hjerteinfarkt. 
Danny Ocean samler sine venner for å hevne seg på Banks. 

De vil tømme det nye kasinoet hans for penger på selve åpningsdagen og samtidig stjele en eksklusiv diamantsamling på toppen av tårnet. 
Dette trenger de hjelp til av sin gamle fiende Terry Benedict. 
Og en god porsjon flaks, dumdristighet og dyktighet. 

Etter at ”Ocean's 12” flyttet handlingen til Europa er ”Ocean's 13” trygt tilbake der det hele startet, nemlig Las Vegas. 
Og det er der filmserien hører hjemme og trives best med sin uendelige strøm av billig glitter, falsk glamour og høyst reelle dollarjag. 

God underholdning 

Her er det lett å glemme det faktum at våre helter faktisk er forbrytere som burde sittet i fengsel. 
Men deres offer er en enda større forbryter, så vi slipper å tenke moral her. 
Vi trenger bare le og hygge oss, noe ”Ocean's 13” gir oss god anledning til! 

Brekket som skal utføres i filmen er avhengig av så mange utrolige hendelser, tilfeldigheter og umuligheter at det aldri blir særlig troverdig. 
Men tonen i filmen er såpass løssluppen og uformell at det aldri blir et problem. 

Regissør Steven Soderbergh har laget et voksent eventyr med stil, som ikke trenger ha særlig rot i virkeligheten for å underholde. 
Og underholde er noe denne filmen gjør! 

Få vil gå skuffet ut fra ”Ocean's 13”! 
