20" ViewSonic VG2021m
Hva som er riktig oppløsning diskuteres stadig. 
ViewSonic har et vektig innlegg i debatten med sin nye 20-tommer. 
Den byr på en alternativ oppløsning til en attraktiv pris. 
Vi har testet. 

Skal en LCD-skjerm ha høyest mulig oppløsning? 
Skal den være så stor som mulig? 
Bred eller smal og høy? 
Svarene på disse og andre spørsmål er avhengige både av bruksområde og av brukeren selv. 

LES OGSÅ: 

De fleste skjermer for kontor og hjem har hittil vært i 17 eller 19-tommers format med en oppløsning på 1280x1024 punkter. 
Neste skritt har vært 20-tommere med en oppløsning på 1600x1200 punkter, noe mange synes gjør at alt blir for smått. 

For et par år siden var det snakk om at det skulle dukke opp 19-tommers LCD-skjermer med en oppløsning mellom 1280x1024 og 1600x1200. 
Det skjedde aldri. 

Men behovet for en skjerm med høy lesbarhet og større flate enn 17/19-tommer har vært tilstede hele tiden, og endelig dukker det opp alternativer: 

ViewSonic har er nå klare med sin 20-tommer, som byr på 1400 x 1050 punkter. 

Perfekt for kontor 

1400x1050 er en oppløsning som var svært vanlig hos 15-tommers skjermer på bærbare PCer, men nå går stadig flere over til bredskjermsformater. 

Men 1400x1050 er også utmerket på en 20-tommer til kontorbruk. 
Spesielt for brukere som gjerne vil ha litt avstand til skjermen mens de f.eks. snakker i telefon eller betjener kunder, og samtidig bruker skjermen til å hente informasjon. 

Også til hjemmekontoret, når man vil lene seg tilbake i stolen, er denne oppløsningen et svært bra kompromiss mellom lesbarhet og plass til programvinduer. 

Stilig design 

Skjermen VG2021m har et nytt og helt annerledes design enn tidligere modeller fra ViewSonic. 
Den er i sort med en liten kant i sølv, pluss blanke knapper i front og på sidene. 

Nedre del av skjermen er tykkere enn resten, og gir plass til høyttalere i kontorkvalitet, til tale og uforstyrrende musikk. 
Høyttalerne fungerer også utmerket til Skype eller MSN i kombinasjon med webkamera med mikrofon, enten til nettbasert telefoni eller "videokonferanse-light". 

Høyttalerdelen understrekes av en ekstra bue i den blanke kanten rundt skjermen, vi synes det ser elegant ut, uten å være overdrevet. 
Skjermen har også flere diskrete buer i konstruksjonen, som gir et konsistent inntrykk. 

Betjening 

Betjeningen sitter på siden av skjermen, og innbyr ikke til stadig justering. 
For en skjerm beregnet på kontorbruk er dette heller ikke så viktig. 
Skjermen gir et helt glimrende bide rett ut av esken, selv med analog tilkobling - som er det eneste alternativet. 

Tilkobling 

Dette er en skjerm beregnet på enkel bruk, derfor er ikke utvalget av tilkoblinger større enn høyst nødvendig. 
Vi finner analog VGA, minijack for lyd og inntak for strøm. 
Det er intern strømforsyning. 

Skjermen har ingen justeringsmuligheter i høyden. 

Bildekvalitet 

Skjermen er ikke beregnet på brukere som krever spesielle egenskaper. 
Derfor er betraktningsvinkelen beskjeden, mens lysstyrke, kontrast og responstid er helt på høyden. 

Dette gir et behagelig og praktisk bilde, justerer du kontrasten noe ned vil også betraktningsvinkelen bli større uten at lesbarheten på tekst lider noe særlig. 

Konklusjon 

Vi fant skjermen svært behagelig i bruk. 
Vi brukte den side ved side med en 20-tommer med oppløsning på 1600x1200, og det er kjærkomment å kunne lene seg tilbake i stolen og fremdeles kunne lese mail eller nettsider. 

Designet er stilig, men betjeningen er ikke spesielt praktisk. 
Prisen tatt i betrakting er egenskapene utmerket balansert. 
