FIFA-opptur fortsetter
FIFA-serien har fått en kraftig oppsving det siste året, og 09-utgaven bryter absolutt ikke den trenden. 

Etter de solide «FIFA 08» og «UEFA Euro 2008» leverer Electronic Arts kvalitet denne gangen også. 
FIFA-serien har gått fra å være statisk, repeterende og irriterende til å bli varierende, utfordrende og fengende. 

Her har det ofte vært et stort sprang i forhold til Pro Evolution Soccer-serien som vi anmeldere alltid må nevne i samme åndedrag som FIFA. 
Begge de to spillseriene har sine trofaste tilhengere, og slik vil det trolig også alltid være. 

Men det er verdt å merke seg at FIFA er blitt langt bedre på det PES alltid har vært best på - variasjonen i spillet og det som skjer ute på banen. 

Jeg merker også stor forskjell på FIFA 09 i forhold til 08-utgaven når det gjelder fysikken, og særlig i duellspillet. 
En liten dytt eller feilberegning, og ballen får en litt merkelig sprett eller spilleren du styrer faller. 

Men det kan også få konsekvenser for motstanderen som feilberegner og plutselig får du en åpning på kanten. 
Det skjer noe nytt nesten hele tiden, og det er det som gjør at spillene får lang levetid. 

Det skjer derimot ikke av seg selv. 
Du kan utmerket godt få FIFA 09 til å virke statisk og repeterende hvis du ikke bestemmer deg for å gjøre noe med ditt eget spill. 

Det er fristende å slå lange baller opp på den høyreiste spissen som tar ned og flikker videre til det lille hurtigtoget som fosser igjennom og triller ballen i mål. 
Ikke det at det er så enkelt, men før man fordyper seg i spillet kan det nærmest virke som den eneste muligheten. 

Da er det langt mer tilfredsstillende å avslutte et angrep som har startet med tre pasninger i den bakre fireren før ballen har gått flere trekk via midtbaneleddet. 
Til slutt legger backen inn fra kanten til den lille spissen som finter bort to mann og serverer til den offensive midtbanespilleren som hamrer ballen i nettet fra 15 meter med et herlig «kremmerhus». 

Det taktiske opplegget i spillet er også kraftig forbedret, og nå kan du gå inn og detaljstyre det aller meste. 

For øvrig er det også veldig gledelig å se at dommeren vinker fordel, men går tilbake og gir råtassen gult kort så fort det er stopp i spillet. 
Det varmer et fotballhjerte med rettferdighetssans! 

Jeg har brukt en del tid på «Be a Pro»-modusen der du styrer én spiller. 
Prestasjonene dine blir vurdert nøye, og etter hvor godt du gjør det sanker du poeng som kan gjøre spilleren din enda bedre. 

Du kan spille fire sesonger, og det er bra med statistikk og info rundt kampene. 
Men jeg savner mer og synes det blir ganske monotont å spille etter hvert. 

Jeg forventer at «Be a Pro» skal bli enda bedre i fremtiden og ser for meg muligheten til å starte som lovende juniorspiller i en Premier League-klubb for så å gå gradene, skaffe seg en agent, kanskje bli solgt til andre klubber og holde på så lenge helsa holder. 
Da snakker vi karrieremodus! 

Som vanlig er FIFA-serien vakkert pakket inn med flott grafikk, delikate menyer og en musikkliste som bør tilfredsstille de aller fleste. 

Du kan velge kameravinkler til du bokstavelig talt blir svimmel, og det er en rekke forskjellige måter å skaffe seg nye utfordringer på. 
Jo da - FIFA 09 ser ut til å holde mål i massevis. 

PS! 
Det er nå mulig å spille online der alle utespillerne er styrt av virkelige personer. 
Dette har vi ikke fått testet ut. 
Det høres ikke spesielt spennende ut å være en virtuell høyreback i 90 minutter, men for alt jeg vet kan dette fungere greit for de som er spesielt interesserte. 

Spillet lanseres på alle formater torsdag 2. oktober. 
Det er kun PS3-versjonen som er testet. 
