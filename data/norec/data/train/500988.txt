Den nye popdivaen
Truls’ r&b-univers er vel overprodusert 

Om man for noen år siden skulle ha spådd hvem som ville bli Norges neste popdiva, hadde neppe Truls Heggero fått plass på listen. 
Men slik er det altså blitt etter at Heggero, kjent fra Lukestar og Truls & The Trees, ga ut hiten ”Out of Yourself”, en uimotståelige krysning av pop, elektronika og R&B. 
Mange har ventet i spenning på fullengderen «TRVLS». 

Det er ikke noen ren r&b-plate, men sjangeren er en essensiell komponent i det som er blitt bare Truls. 
De mekaniske trommene og tunge droppene, som er til stede i nesten samtlige låter, er som tatt ut av en The Dream-plate. 
«The Dream» er også tittelen på en av albumets sterkere låter — en jokkete og seig ballade med pang. 
En hyllest? 
Uansett plukker Heggero fra øverste hylle når det gjelder inspirasjonskilder innen amerikansk R&B og hiphop. 

Kanskje er nettopp det gjennomgående mekaniske og den definerte sjangersjargongen som gjør at låtene også høres i overkant like ut? 
Det blir vanskelig å skille mellom låtene her. 
«TRVLS» har mye - den er pompøs, sjelfull og tilgjengelig - men ender likevel som et noe overprodusert stykke pop fra en som kan bedre. 
