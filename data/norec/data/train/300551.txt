I «Endelig ferie!» er det ut på tur, aldri sur!
TVNorge slår et slag for lokale ferievaner. 

TV: 
«Selv om mange nordmenn reiser til utlandet på ferie, velger fortsatt halvparten av oss å tilbringe ferien i vårt eget land.» 
Premisset for denne programserien høres kanskje ut som en reklame fra Visit Norway, men det er nå en gang tilfelle, og dermed et godt utgangspunkt for fortellinger mange lett kan kjenne seg igjen i. 

«Endelig ferie!» følger et utvalg ganske vanlige nordmenn med noen i utgangspunktet ganske vanlige ferieplaner — de tar det bare et steg videre. 

For hva sier du til campingferie i et familieklenodie av en ombygd lastebil fra 1963, eller å kjøre Norge på langs med veterantraktor? 

Seiling og seterdrift 

I tillegg til dette møter vi i første program en jentegjeng som skal lære å seile på Helgelandskysten, og et par som tar med seg avlastningsbarna for å drive ei seter uten moderne fasiliteter. 
Det virker kanskje hektisk, men vekslingen mellom de ulike ferieprosjektene glir godt. 

Alle har sine små utfordringer som skal overvinnes (EU-kontroll, for eksempel — skrekk og gru!), men programmet har et gjennomgående positivt fokus som styrer unna overdramatisering. 

I stedet får vi en god blanding av opplevelser i norsk natur med norsk sommervær (fra stålgrått skydekke til midnattssol), og opplæring i alt fra kulokkingens finesser til redning av mann over bord. 

Unødvendige skjønnhetsfeil 

Det er noen produksjonstekniske skjønnhetsfeil her — intervjuer i motlys bør for eksempel håndteres nennsomt, og det merkes fort når fortellerstemmen ikke sitter helt. 
Det blir også i overkant mye generell prat om hvor fantastisk det er å feriere i Norge. 

Alt i alt styrkes likevel «Endelig ferie!» av den joviale stemninga, som hviler mye på castingen av blide folk med personlighet. 
Flere historier kommer til i de påfølgende episodene, og der skal det bli spennende å se hva som dukker opp. 
