The High Llamas:«Beat, Maize & Corn» 

(Duophonic/New Records) 

Symfonisk pop av den avanserte sorten. 

På deres syvende album fortsetter The High Llamas med Sean O'Hagan i spissen å foredle den sommerlyse sekstitallspopen som Beach Boys introduserte dem for. 
Men denne gangen er likevel referansene til Brian Wilson & Co ikke så tydelige. 
Mer fremtredende er påvirkningen fra eldre popskapere som Gershwin og Cole Porter. 
Borte er de elektriske gitarene og synthesizerne fra tidligere plater - til fordel for et akustisk lydbilde der distinkte strykere står i høysetet og skaper et symfonisk og ofte cinematisk uttrykk. 
Bergensvennen O'Hagan har laget strykerarrangementer for både Sondre Lerche og Magnet, men musikalsk sett står High Llamas, i hvert fall denne gangen, nærmere en annen bergensartist - nemlig nykomlingen Julian Berntzen. 
«Beat, Maize & Corn» er et behagelig og melodiøst, men avansert album som har nye og spennende finesser å by på for hver gjennomlytting. 
