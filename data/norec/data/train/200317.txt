Sony Ericsson Z550i
Foldemobiler har i lang tid vært mer eller mindre jentenes domene. 
Nå kan det se ut til at Sony Ericsson vil endre på dette. 
Vi har testet Z550i, men bør du satse på den? 

Sony Ericsson Z550i ble tidligere i sommer lansert sammen med foldemobilen Z710i. 
Sistnevnte skulle endelig bli alibiet guttene trengte for å investere i en slik mobiltelefon. 
Vi mener imidlertid at også førstnevnte bør appellere til den mannlige delen av befolkning. 

Frekk foldemobil 

For fra pakken åpnes er det tydelig at denne mobilen er blant de tøffere Sony Ericsson har laget i det siste. 
Børstet stål og blått lys gir både inntrykk av eksklusivitet og at det er høyteknologi under panseret. 
Teknologien kommer vi tilbake til litt senere i testen, men materialvalgene og følelsen man har når man bruker telefonen er i hvert fall meget bra. 

Selv om denne mobilen er blant de tynneste foldemobilene til Sony Ericsson skal man ha god fantasi for å late som om den er i klassen til de syltynne mobilene som er så populære om dagen. 
Med dimensjoner på 45 x 88 x 20 mm og en vekt på 93 gram er størrelsen på Z550i hverken stor eller liten. 
Allikevel sitter man igjen med følelsen av at dette er en meget nett liten mobil, noe som bare forbedrer inntrykket vi sitter med. 

Sony Ericsson får stort sett alltid skryt for tastene på sine mobiltelefoner. 
De er som regel behagelige å trykke på og er plassert med nok mellomrom til å være ideelle for å skrive tekstmeldinger. 
Dette er også tilfelle med Z550i, som har meget gode taster. 
Designmessig er Z550i utvilsomt en meget sterk mobiltelefon, noe som virkelig får en til å håpe at teknologien følger opp. 

Ingen Ferrari 

For de fleste gutter er tross alt relativt interessert i teknologi og med det utseendet krever det nesten litt kraft under panseret. 
Problemet er bare at det sitter en Lada-motor i denne mobilen. 
Ingen av de tekniske spesifikasjonene som kan listes opp får en til å sperre opp øynene. 
Snarere tvert imot. 

Internskjermen er den sedvanlige skjermen på de mindre SE-mobilene, med 176 x 220 punkter og 262 144 farger, som det er ganske lenge siden vi var imponerte over. 
Faktisk virker den monokrome eksterne skjermen (128 x 36 punkter) langt kulere. 
Men det har selvsagt med det kule blå lyset å gjøre og ikke spesifikasjonene. 

Kameraet imponerer heller ingen. 
Med en oppløsning på 1,3 megapiksler er det kun et kamera man bruker i nødsfall eller for å lage morsomme MMS-meldinger. 
Til denne typen kamera å være er kvaliteten på bilden hverken spesielt bra eller spesielt dårlige. 
Totalt sett et skuffende kamera, som heller ikke hjelpes av en litt skuffende skjerm. 

Hvor er lyden hen? 

Nå er imidlertid ikke skjermene og kameraet det viktigste på en mobiltelefon. 
Det er det tross alt samtalene som er. 
Derfor hadde det også vært kjekt med litt bedre lyd. 
Talekvaliteten er nemlig ikke bra nok. 
Riktignok blir lydnivået akseptabelt når man kjører volumet opp på maks, men det burde ikke være nødvendig. 
Det gjør også sitt til at man sliter når man er ute i litt mer enn vanlig vind. 
Da er alle forsøk på å høre stemmen i andre enden nytteløse. 

Når det gjelder lydkvalitet på musikk er dette også av en relativ svak art. 
Telefonen har nemlig mulighet til å spille av både MP3- og AAC-filer, men kvaliteten på lyden virker markant dårligere enn det vi har hørt fra blant annet Sony Ericssons Walkman-mobiler. 
Den har heller ikke nok minne som standard til å fungere som en musikkmobil. 
Heldigvis kan dette utvides med minnekort av typen Memory Stick Micro (M2). 
Den største bonusen er nok imidlertid at telefonen har en relativt bra FM-radio med RDS. 

Z550i er utvilsomt ingen avansert telefon. 
Det ser man også i forhold til datamulighetene. 
I likhet med lillebroren Z530i har den hverken støtte for 3G eller EDGE, så det er nytteløst med overføring av det meste av data. 
Det blir nesten litt parodisk når Sony Ericsson markedsfører nettleseren som kan lese vanlige websider på denne telefonen. 
Uten 3G eller EDGE er denne funksjonen så godt som ubrukelig. 

Overraskende treg 

De siste mobilene vi har testet fra Sony Ericsson har vært meget raske. 
Derfor overrasker det når man bruker operativsystemet på Z550i. 
Dette systemet er en god del tregere enn sammenlignbare telefoner fra selskapet. 
Grunnen vet vi ikke, men at det hele går litt for tregt er hevet over enhver tvil. 

Vi er heller ikke spesielt imponert over batterikapasiteten, noe som har vært et meget positivt punkt på de siste mobilene fra selskapet. 
Den kan riktignok brukes i nærmere to dager med ganske aktiv bruk, men med tanke på mangelen på avansert teknologi i denne mobilen er dette litt for dårlig. 

Sku ikke hunden på hårene 

Prisen på Z550i er rett i underkant av to tusen kroner og det er således en rimelig mobiltelefon. 
Allikevel føler vi at det finnes flere andre alternativer der ute som er bedre enn denne. 
Svak lyd og tregt system er viktige ting som trekker godt ned på totalinntrykket. 

For med slike mangler hjelper det liksom ikke at dette kanskje er den tøffeste mobiltelefonen på markedet. 
Det eksklusive inntrykket som designet legger opp til følges ikke på langt nær opp av teknologien. 
Derfor blir det bare nesten for Sony Ericsson denne gangen. 
Forhåpentligvis har de fikset problemene i Z710i, som er den neste guttemobilen. 

Tekniske data for Sony Ericsson Z550i 
