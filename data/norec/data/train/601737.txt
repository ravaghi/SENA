Morgendagens stemme
Tomorrow is. 
(Sony) 

Christel Alsos (25) har gjort akkurat det som det var naturlig å forvente på hennes andre album. 
Hun har utvidet uttrykket, og er ikke så dempet og lavmælt som på debuten «Closing the distance». 

Den platen solgte 30.000, og med en bra opptreden på Skavlan sist fredag med låten «Finding gold», vil det nok gå bra også denne gangen kommersielt sett. 

«Stories», med Thom Hell på gjestevokal, blir fort en favoritt blant mange lekre og delikat påkledte låter. 
Det handler fortsatt aller mest om såre og melankolske ballader. 
Om oppgjør med venner og kjærester. 
Om lengsel, savn og svik. 

Christel Alsos sin dype og fyldige stemme er unik. 
Den er så sterk at selv middelmådige låter får et liv og en spesiell substans. 
Her tar hun større sjanser enn sist med sin stemme. 
Her er mer dynamikk, og mange av låtene til artisten fra Fauske i Nordland er kledt med større, fetere og mer fargerike arrangementer enn sist. 
Det er bare å sette av noen rolige høstkvelder med «Tomorrow is» som ledsager. 
