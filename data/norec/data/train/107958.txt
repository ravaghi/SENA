Cocktail Slippers:«Mastermind» 

(MTG) 

Middelmådig retro-rock. 

Oslobandet Cocktail Slippers kan dette med image, sminke og klær, men dessverre skorter det veldig på låtmaterialet på «Mastermind». 
Man forventer ingen store overraskelser fra et band som genremessig befinner seg i 60-tallets gitar- og orgelbaserte garasjerock, men noe mer krutt hadde vært å foretrekke. 
Det er ikke det at musikken er dårlig eller plagsom å høre på, den er bare veldig tam. 
Jentene kunne med fordel ha dratt på litt mer. 
Med unntak av tittellåten «Mastermind», som skiller seg positivt ut, er sangene er altfor like. 
Etter et par gjennomlyttinger fremstår albumet som en grøt av intetsigende låter. 
Cocktail Slippers er sikkert et av mange band som funker bedre live enn på plate. 
Jentene burde muligens konsentrere seg mer om å heve kvaliteten på låtmaterialet enn å ta seg bra ut på fancy pressebilder. 

MARIT AABY VEBENSTAD 
