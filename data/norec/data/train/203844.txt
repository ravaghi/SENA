Test av maten på danskebåten SuperSpeed
Bør du gå for buffé, dagens eller småretter i kaféen? 
Vi har testet maten på Color Lines danskebåt SuperSpeed 2, fra Larvik til Hirtshals. 

Vi har reist med danskebåtene til både Stena Line og Color Line, for å sjekke ut mat-tilbudene om bord. 

Vi reiste med Color Lines SuperSpeed 2 en mandag ettermiddag rett før skolenes sommerferie, og har spist oss gjennom både en større buffé, dagens rett, en salat og en enkel bagett i kaféen. 

Hva er best og hva gir mest valuta for pengene? 

Buffé: 
Stort utvalg – lite smak 

Vi bestilte buffé med sitteplass under overfarten; både for å ha et sted å sitte og for å teste ut buffeen. 

Ettersom vi reiste på ettermiddagen, var buffeen vi spiste en middagsbuffé med drikke inkludert - og med garanti om å beholde sitteplassen under hele overfarten. 
Dette betalte vi 329 kroner for. 

Til info, om du ikke har reist med Color Line på strekningen før: 
Du kan bestille sitteplass også andre steder på båten - eller du kan velge å ikke bestille sitteplass og heller belage deg på å finne et sted i kaféen eller en av de andre sittesonene om bord. 

Men tilbake til buffeen: 

Det beste med denne buffeen er utvilsomt utvalget. 
For her er det virkelig mye å velge i: 

Det er både kalde og varme kjøtt- og fiskeretter; det er et utvalg salater, grønnsaker, dressinger og tilbehør som du kan sette sammen etter egne preferanser; det er spekemat og ost; det er desserter og sist, men ikke minst: 
Det er et godt utvalg med brød og rundstykker. 

Sistnevnte, altså brødbuffeen, er etter vår mening det nesten aller beste ved hele buffeen: 
Her er det rett og slett mye ferskt og godt brød. 

Hva så med smaken på resten av maten? 
Vel, vi synes generelt sett at det smaker veldig lite av maten … og veldig likt. 

De varme grønnsakene er ikke veldig spennende, og er vel godt kokte. 
De gratinerte potetene er smakløse, og det samme er eggerøra – som ser mistenkelig ut som pulver-miks. 

Vi må også nevne at sjøkrepsen var tydelig underkokt, at gravlaksen ikke smakte bra – og som en annen buffégjest så beskrivende sa: 

«Roastbiffen ser ut som en million dollar, men smaken henger ikke med.» 

Salaten er frisk og god, de varme kjøttrettene er gode, og «barnas buffé» med lasagne, pølser, pommes frites og kylling, smaker godt. 

Konklusjonen om bufféen er denne: 

Utvalg og presentasjon er bra, men smaken reflekterer ikke utseendet: 
Det er mye å velge i, men veldig flate og lite smaker. 

Du bør også ta med i beregningen at det er maks to enheter med alkohol inkludert i prisen. 
Drikker du bare vann eller brus og ikke benytter deg av alkoholen som er inkludert, er dette etter vår mening et dyrt måltid. 

Vi opplevde det også som ganske stressende og støyende i denne delen av båten, selv da vi reiste utenfor høysesongen. 

Terningkast 4 for buffeen: 
De skårer høyt på utvalg og presentasjon. 

Dagens: 
Mye mat for pengene 

På SuperSpeed har du to valg når det kommer til matservering: 
Det er bufférestauranten og kaféen. 
I kaféen har de et godt utvalg med både kalde, påsmurte retter, kaker og annet – og de har pizza, pølser og annen varmmat – blant annet dagens rett. 

Som dagens rett fikk vi svinekjøtt med saltbakte poteter, peppersaus, grønnsaker og surkål. 
De var riktignok tomme for grønnsaker da vi ville spise 25 minutter før stengetid. 

Pris: 149 kroner 

Kjøttet er mørt, og alt smaker helt ok. 
Gode poteter. 
Det er mye mat, og dette er virkelig god valuta for pengene. 

Terningkast 5 for «dagens» 

Bagett: 
Fersk og god 

Bagett med ost og skinke. 
Pris: 
59 kroner 

Bagetten er grov, og den er fersk. 
De kunne spandert på seg noe mer grønnsaker; i vår bagett er det to salatblader, en halv agurkskive og en halv tomatskive. 
Men alt er friskt og godt. 

Terningkast 4 for bagetten 

Salat: 
Frisk salat – og mye mat 

Salaten er med kylling og brød, og koster 74 kroner. 
Du kan velge blant ulike dressinger, som du forsyner deg med selv. 

Her er det MYE kylling, og salaten er ganske frisk – selv om det skal sies at tomatene begynner å bli litt tørre, 25 minutter før stengetid. 
Litt seig skorpe på rundstykke, men det er ferskt. 
Alt i alt: 
En helt grei og frisk salat, som du blir mett av: 

Terningkast 4 for salaten 

Konklusjon: 
Vi velger kaféen 

Skal du spise om bord på Stena Saga, er kaféen vårt desiderte førstevalg: 
Her får du god og fersk mat, i rause porsjoner, som metter. 
Alt smaker som du forventer at det skal smake, og det bør være noe der for enhver smak. 

Det er heller ingenting å si på prisene i kaféen, og ikke minst så var det mye roligere og mindre bråkete i kaféen enn i bufférestauranten da vi reiste. 

Bufféen er imidlertid etter vår mening ingen smaksmessig innertier, og vi synes prisen er høy. 

En «dagens» pluss en øl koster for eksempel til sammenlikning 203 kroner – og da blir du god og mett. 
Legger du på en kaffe og en kake, er du oppe i 252 kroner – og det er etter vår mening bedre valuta for pengene enn buffé til 325 kroner. 

Du kan se mer detaljer om priser på mat og drikke om bord i denne artikkelen, hvor vi sammenlikner priser på Stena Line Oslo-Frederikshavn og Color Line Larvik-Hirtshals. 

Her bør du handle taxfree 

Vi har også sjekket prisene på alkohol i taxfreebutikkene om bord – og sammenliknet med prisene i danske butikker. 
Her kan du se om det lønner seg å handle om bord eller om du heller bør handle favorittene i butikken: 
