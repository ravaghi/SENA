Ny juleserie på NRK:En Twist-pose av dickensk julestemning 

«Dickens’ jul» er fan fiction av det påkostede slaget. 

Hva med å samle alle de kjente og kjære figurene fra Charles Dickens' romaner og la deres veier krysse på småfinurlig vis i et snødekket, victoriansk London-univers? 
Om setningen over høres ut som en tiltalende måte å bruke ledige desemberøyeblikk på, bør denne BBC-serien fra 2015 være rett opp din julegate. 

Som alle som har fulgt med på inntjeningstallene til Marvels superheltfilmer det siste tiåret har fått med seg, er den heteste forretningsmodellen i Hollywood om dagen såkalte shared universes – fiksjonsunivers der enkeltinnslagene (som regel filmer og tv-serier) er en del av et sammenhengende hele, og der karakterene gjester i hverandres historier. 
Alle filmselskapene vil være med på moroa, og saumfarer rettighetsarkivene etter gammel storhet som kan bøyes og bendes om til en ny melkeku. 

Resultatene varierer fra de gode (Marvel, Star Wars), til de vonde (Batman-revisjonismen «Gotham», feks) til de rett ut «hva har dette mennesket fått i seg og hvorfor har noen gitt hen mange millioner dollar»-grusomme (Tom Cruise-filmen «Mumien», som skulle kickstarte et univers der Frankenstein, Ulvemannen, tidligere nevnte bandasjeentusiast og så videre skulle få leke sammen). 

Litterær remix 

At noen («EastEnders»-forfatter Neil Jordan, for å være nøyaktig) skulle få for seg at Charles Dickens' univers kunne passe til en slik behandling er sånn sett ikke så rart. 
Dette er tross alt forfatteren som har vært så toneangivende for britisk kultur og folkesjel at han har fått et eget adjektiv oppkalt etter seg. 

Så i denne litterære remix'en av alt fra «Store forventninger» til «Oliver Twist» og «En julefortelling» flettes skjebnene til romanfigurene sammen: 
Lånehaien Ebenezer Scrooge og hans kompanjong Jacob Marley gjør seg upopulære hos de fleste, Amelia Havisham sørger over sin døde far mens hennes selværklært forfordelte bror prøver å svindle til seg hennes del av arven, familien Cratchit prøver å få endene til å møtes, og inspektør Bucket («Bleak House») etterforsker et mord med mange mistenkte. 
For å nevne noe. 

Nerdete namedropping 

Men hvis alt «Dickens' jul» hadde gående for seg var referansebingo og nerdete namedropping for entusiaster av britisk 1800-tallslitteratur ville nok appellen vært begrenset, i hvert fall for de av oss som ikke har all verdens oversikt over universet hans. 

Heldigvis er det nok av andre ting å kose seg med, fra en julekoselig tidskolloritt til et fargerikt rollegalleri fylt med fjes som har gått noen ekstra runder i livets tørketrommel, og dessuten – muligens til irritasjon for noen – en krimmotor av Agatha Christie-slaget. 
Stephen Reas politietterforsker er dessuten seriens mest besnærende rollefigur, i hvert fall i de første episodene jeg har sett. 

Å skulle dytte en hel (Oliver) Twist-pose av allerede eksisterende karakterer inn i én sammenhengende fortelling går nødvendigvis på bekostning av den helhetlige tematikken. 
Seriens livsgrunnlag synes ikke å være så mye mer enn å dikte fritt rundt høyt elskede figurer, og gjenskape nettopp den Dickenske følelsen (så er seriens originaltittel også «Dickensian»). 
Konsekvensen er at «Dickens' jul» i blant kan oppleves litt som rådyr fan fiction, dette internettfenomenet der blodfans dikter videre på historien om for eksempel Harry Potter eller ungdommene i «Skam». 

Men skal man først lage såpass påkostet fan fiction er dette tross alt ikke det verste kildematerialet å bruke. 
