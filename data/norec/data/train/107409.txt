Fat Joe:«All Or Nothing» 

(Atlantic/Warner) 

Er turen kommet til South Bronx-veteranen? 

Latino-rapperen Joe Cartagena, alias Fat Joe, fra South Bronx, New York har vært kjent som en intens mann på scene og plate siden debuten i 1993. 
Her er albumet «All Or Nothing», og det er alt annet enn sløve saker. 

Spørsmålet er hvorvidt Fat Joe vil krysse over til et større publikum i Europa med sitt tredje album på Atlantic Records. 

Jeg kan ta feil, men jeg har en mistanke om at dette her blir litt for hardt, røft og kantete. 

Fat Joe er en klassisk østkystrapper av den gamle skolen. 
Det går unna i svingene, og det låter møkkete, skarpt og klaustrofobisk, men underveis dukker det opp mykere saker som «Get It Poppin» (med Nelly), «Everybody Get Up», «So Hot» (med R. Kelly) og «Hold You Down» (med Jennifer Lopez). 

Eminem er også involvert på «Lean Back Remix», uten at det gjør så mye fra eller til. 
«All Or Nothing» er et anstendig hip hop-album, men Fat Joe kommer aldri til å revolusjonere noe som helst. 

ESPEN A. HANSEN 
