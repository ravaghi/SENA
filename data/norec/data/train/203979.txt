Lynrask, og med noen nye kameratriks
…men det spørs allikevel om ikke iPhone 8 Plus vil havne litt i skyggen av iPhone X. 

I år har Apple gjort en vri på nummereringen av de nye iPhone-modellene. 
For mens det logiske i rekken ville ha vært å lansere iPhone 7s og 7s Plus, har de hoppet over s-en og rett fra 7 til 8. 

Og i anledning iPhones 10-årsjubileum, kommer iPhone X i november, som blant annet kan by på svært tynne skjermkanter og en ny Face ID-mekanisme, som lar deg logge inn med ansiktet snarere enn fingeravtrykket. 

Det gjør at 8 og 8 Plus havner litt mer i skyggen enn hva vi er vant med når det gjelder nye iPhone-modeller. 

Kjent og kjært 

Frem til iPhone X kommer, har Apple nå praktisk talt hatt samme design på sine iPhone-modeller siden introduksjonen av iPhone 6 og 6 Plus i 2014. 

Det betyr at også 8 Plus har ganske tykke rammer rundt skjermen, som utgjør drøye 67 prosent av den totale flaten; godt bak de beste. 
For eksempel er den en helt centimeter bredere enn Samsung Galaxy S8, som kan by på større skjerm (5,8" vs 5,5"). 

Fremdeles finner vi en Touch ID-knapp i bunnen og avrundede sidekanter med de vanlige knappene; volumknapper, strømknapp og bryteren for å slå av og på stillemodus. 
Telefonen er fortsatt vanntett, slik forgjengerene også var. 

I bunnen finner vi fortsatt kun en Lightning-port slik tilfellet var på de forrige modellene; altså ingen 3,5mm-port som mange av konkurrentene fortsatt har valgt å beholde. 
Du får riktignok med en overgang i esken, men da får du ikke lyttet med kabel og ladet samtidig med mindre du kjøper overgangsutstyr fra tredjepart. 

Ikke så voldsomt mye nytt på designfronten, altså, men en ting er nytt: baksiden. 
Apple gått tilbake til glass, som vi må helt tilbake til iPhone 4s for å finne; i hvert fall over hele flaten. 
Glasset skal ifølge 
Apple være det mest robuste glasset i en smarttelefon, som blant annet er forsterket av metall på store deler av innsiden. 

Nytt: 
Trådløs lading 

Det betyr en side til som kan knuses, men glass på baksiden gir imidlertid én fordel, og det er at det åpner for trådløs lading. 

Vi synes det er veldig positivt at Apple her har valgt å gå for den utbredte Qi-standarden i stedet for å gjøre noe helt eget, og det betyr at de fleste trådløse ladere er kompatible; inkludert de du får kjøpt på Ikea og den slags. 

Hadde de enda gjort det samme med porten i bunnen – iPhone og iPad bruker fortsatt Lightning-kontakten, mens «alle andre» bruker USB-C; Macbook inkludert. 
Faktisk skal de nye iPhone 8-modellene støtte hurtiglading (0-50 prosent på 30 minutter) om du kjøper en Mac-lader på minst 29 W og en USB-C til Lightning-kabel, med en total prislapp på nesten 900 kroner. 

Under produktdemonstrasjonen spurte vi Apple-representanten om man måtte ha en Apple-lader for denne hurtigladingen, og svaret var at man ikke måtte det, men at den måtte yte minst 29 watt. 

Det ekskluderer med andre ord kraftige mobilladere fra andre produsenter – flere av dem kommer med ladere typisk på både 15 og 20 watt. 0-50 prosent på 30 minutter tilsier en ladestrøm på 1C, eller snaue 15 watt, så vi skjønner ikke helt kravet til 29 watt eller mer her – annet enn at det nettopp ekskluderer bruk av andre produsenters hurtigladere … 

Med en Quick Charge-lader (15 W) kom vi for eksempel fra 29 til 49 prosent på 30 minutter, eller altså med en ladeeffekt på 6 watt. 
En iPad-lader (12 W) vil som vanlig lade telefonen raskere, så har du en liggende, anbefaler vi å bruke den. 

Trådløst går det heller ikke så fort – foreløpig lader Apple-telefonene kun med 5 W trådløst (samme hastighet som den medfølgende laderen), mens en programvareoppdatering senere i år skal gi 7,5 W ladeeffekt trådløst. 
Det er fortsatt bare halvparten av det Samsung leverer med sin trådløse hurtiglader på 15 watt. 

Skjerm med True Tone 

TrueTone er en teknikk Apple introduserte på iPad Pro, der sensorer på fremsiden av skjermen fanger opp lysforholdene i rommet og justerer temperaturen på skjermen deretter. 

Dette er nå å finne i alle de tre nye iPhone-modellene, og det er en funksjon vi liker godt. 
Typisk vil skjermen være varmere (mer gul/rød) i normal innendørsbelysning og imiterer i større grad hvordan et ark i en bok ville ha vært belyst i samme setting. 
Slår du den av, blir bildet stort sett en del kaldere (mer blått) og føles noe «hardere». 

Ellers er LCD-skjermen som vanlig meget god, med spesielt naturtro farger. 
Dog er det ikke til å stikke under stol at OLED-skjermen i iPhone X sannsynligvis vil være bedre, med dypere sortnivå, bedre kontrast og rikere farger. 
X-skjermen har også HDR-støtte, noe vi ikke finner på 8-modellene. 

Ekstremt rask prosessor 

Ikke at hastighet noengang har vært noe problem på en ny iPhone, men iPhone 8 Plus oppleves særdeles kjapp til all bruk. 

På innsiden bor den nye A11 Bionic-prosessoren som feier konkurrentene av banen hva gjelder ytelse. 
Eksempelvis oppnår telefonen hele 10.223 poeng i Geekbench' flerkjernetest, mot 6711 hos Samsung Galaxy Note 8. 
Det er faktisk 50 prosent raskere. 
I AnTuTu-testen, som måler ytelsen innenfor flere grener, får iPhone 8 Plus hele 224.974 poeng; også det godt foran 174.914 poeng fra Note 8. 

A11-prosessoren har seks kjerner, og nytt denne gangen er at de tyngste appene har mulighet til å adressere alle seks kjernene samtidig for å bruke hele kraften. 

Kjempekreftene kommer godt til nytte med AR-appene i iOS 11, der både menneskekropper, roboter og annet kan gjengis med svært god presisjon gjennom mobilkameraet, praktisk talt uten antydning til hakking. 
Selv om den slags krever sitt av batteriet, synes vi iPhone 8 Plus-batteriet holder godt til daglig bruk, der vi flere dager har lagt oss med rundt 50 prosent igjen på batteriet med det vi antar er ganske normal bruk (1,5-2t skjermtid). 

Og med den nye prosessoren har Apple også fått på plass noen fiffige lyseffekter når du tar portrettbilder med telefonen. 

Et kamera med nye triks 

En fordel både iPhone 8 Plus og iPhone X har kontra iPhone 8, er at de begge har to kameraer på baksiden, slik vi også så i iPhone 7 Plus. 

Verdt å merke seg først som sist, er kameraet med lengst brennvidde er mer lyssterkt på iPhone X, med blenderåpning på f/2,4 kontra f/2,8 på iPhone 8 Plus-kameraet. 
Det skulle tilsi 36 prosent mer lys inn. 
Dessuten har dette ekstrakameraet optisk bildestabilisering på iPhone X, men ikke på 8 Plus. 

Hovedkameraet har blenderåpning på f/1,8, så i 8 Plus' tilfelle, slipper det inn 142 prosent mer lys enn «zoom-kameraet». 
Dessuten er sensoren større, og hovedkameraet har optisk bildestabilisering. 
Som på iPhone 7 Plus betyr det at du ofte får et digitalt forstørret bilde fra hovedkameraet om du velger å bruke zoom når det ikke er så godt med lys. 
Vi gikk ganske i detalj på hvordan dette fungerte i iPhone 7 Plus-testen i fjor om du er interessert. 

En ting Apple nevnte under presentasjonen av de nye telefonene, er at kamerasensorene nå er større, uten å detaljere det på spesifikasjonslisten. 
Det får vi ikke til å stemme, siden brennviddene er identiske som på 7 Plus og bildeutsnittet er det samme, altså med samme synsvinkel. 
En større sensor med samme brennvidde ville ha gitt et bredere bildeutsnitt. 
Dersom bildebrikken er større, er nok det i så fall for å gi bedre elektronisk stabilisering av video der bildet kan flyttes rundt på brikken. 

Men ikke bare handler bildekvaliteten om sensor og optikk. 
En stor del av regnestykket er også hvor god signalprosesseringen er, og med såpass maskinkraft innabords, har iPhone-kameraet lært seg noen nye triks. 

Kunstig studiolys 

Ett av dem er at du kan tilsette kunstig studiolys på bildene du tar med portrettfunksjonen; altså den som bruker begge kameraene til å regne ut dybden i bildet slik at du får en forsterket bokeh-effekt. 

Når du redigerer bildet på telefonen, får du opp flere ulike lysvalg i bunnen som du enkelt kan bytte mellom. 
Velger du å lagre en ny versjon av bildet, kan du når som helst hoppe tilbake til originalbildet. 

Ifølge Apple er ikke dette vanlig fotofiltre, men avanserte beregninger av hvordan lys ville ha truffet ansiktet. 
Funksjonen blir ikke tilgjengelig på iPhone 7 Plus fordi den krever kraften i A11 Bionic-prosessoren. 

Funksjonen er fortsatt i betaversjon, men resultatene blir ganske gode når den treffer godt. 
Ofte opplever vi dog problemer med hår og andre ting i forgrunnen, som gjør at det ikke alltid ser like troverdig ut. 
Under ser du to eksempler der vi har «slukket lyset». 
Til venstre blir resultatet ganske troverdig, mens det til høyre blir litt bom rundt håret. 

Blits med lengre lukkertid 

Dropper vi lyseffektene, synes vi også iPhone 8 Plus gjør det svært godt på portrettbilder med simulert uskarp bakgrunn. 
Brennvidden tilsvarende 56 mm gir et flatterende perspektiv, og jevnt over er kameraet godt på å skille motivet fra bakgrunnen. 

Under har vi testet portrettfunksjonen mot tilsvarende funksjon hos Galaxy Note 8. 
Det er ikke store forskjellene, men iPhone-bildet har i våre øyne noe mer behagelige farger og mer uniform støy når vi inspiserer på nært hold. 
iPhone 8 Plus til høyre: 

Apple har gjort en vri med blitsen vi liker godt, og det er å introdusere såkalt «slow sync». 
Du får ikke slått det av og på selv, men konseptet er at lukkeren holdes åpen lenger når du tar blitsbilder, slik at du får med mer av bakgrunnsbelysningen når du tar bilder med blits. 

Under har vi forflyttet oss til en mørkere kafé, og som du ser, klarer iPhone 8 Plus (høyre) å fange stemningen bedre enn Note 8 (venstre) fordi også bakgrunnen kommer til sin rett; riktignok med et gult fargestikk Samsung har klart å unngå: 

Jevnt over leverer iPhone 8 Plus svært gode eksponeringer; også i vanskelige lyssituasjoner. 
Under ser du to lysutfordringer som håndteres elegant: 

En ting som er litt synd, er at man i iOS 11 ikke lenger får mulighet til å velge om HDR skal være av eller på (der kameraet tar flere bilder med ulik eksponering for så å sette dem sammen til ett bilde), så her er alt overlatt til automatikken. 
Korrigert: 
Auto-HDR er aktivert som standard, men kan endres via innstillinger og kamera slik at du kan bruke det som før, der du angir på, av eller auto. 

Det har vært flere situasjoner der HDR burde ha slått inn, men ikke gjorde det – to eksempler ser du under, der de lyseste partiene er helt utbrente: 

Vi ser også en tendens til noe overdreven kontrast i iPhone 8 Plus-bildene, som gjør at vi får utblåsning av høylysene litt oftere enn vi ønsker. 
Sammenlignet med Note 8 synes vi iPhone 8 Plus er bedre på hvitbalanseringen, der spesielt utendørsbildene fra Note 8 ofte får et rosaskjær, men eksponeringsmessig holder vi i mange tilfeller på Samsung-kameraet, på tross av noe mindre kontrast. 

Vil du inspisere bildene på nært hold, har vi lagt ut en god haug med iPhone 8 Plus-bilder i dette Google Foto-albumet, i tillegg til at vi har lagt ved noen sammenligninger versus Note 8 i dette foto-albumet. 
Til det siste albumet vil du typisk trykke på info-knappen slik at du ser hvilken modell som har tatt hva (SM-N950F er Note 8). 

Nytt i årets iPhone-modeller er muligheten for å filme med 4K-oppløsning og 60 bilder i sekundet, som gir et veldig jevnt bilde. 
Her må du inn i innstillinger, kamera og video for å velge oppløsning – det gjør det litt tungvint å bytte frem og tilbake, og telefonen bruker cirka 400 MB i minuttet med full kvalitet. 

Men så blir resultatet meget godt – her får vi god eksponering og et stabilt bilde. 
Lyden på vårt opptak skjemmes av en ganske sterk vind, så du vil muligens slå av lyden før du trykker play: 

God lyd 

En annen ting som er forbedret i iPhone 8 Plus, er lyden fra høyttalerne, som blant annet skal ha 25 prosent høyere volum. 
Vi har ikke hatt anledning til å teste telefonen side om side med forgjengeren, men lyden fra de eksterne høyttalerne er definitivt blant de bedre med bedre fylde enn de fleste. 

Under samtaler synes vi også den interne høyttaleren gir høy og klar lyd, som bør bety at du også i støyfulle omgivelser kan høre motparten godt. 

Adapteren fra Lightning til 3,5mm gjør at vi ikke får allverdens lyd når vi kobler til stereoanlegget i bilen, med relativt svakt volum – dette var iPhone bedre på da den hadde en dedikert lydutgang og DAC/forsterker inni telefonen. 
Det er selvsagt ikke et tema når du kjører trådløst eller med Lightning-hodetelefoner, men kan være greit å vite om du fortsatt sverger til 3,5mm-porten på enkelte av tingene du kobler telefonen til. 

Konklusjon 

Lynrask maskinvare, meget godt kamera, flott skjerm og et stadig mer brukseffektivt operativsystem gjør iPhone 8 Plus til en av de beste telefonene på markedet. 

Men så er det heller ikke til å komme fra at den er blant de dyreste, og at den bærer et aldrende design med tykke skjermkanter, som havner i skyggen av iPhone X når den kommer om en måned; med større skjerm i mer kompakt utforming. 

At laderen som følger med bare er på 5 watt, og hurtiglading i praksis koster en snau tusenlapp ekstra, er heller ikke noe som teller i favør Apple, der konkurrentene leverer langt kraftigere ladere i esken uten ekstra kostnad. 
