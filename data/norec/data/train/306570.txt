Grei skuring fra kjekken, Almaas
Der Knut Arild Hareide drømmer om en hund som heter Sylvi som han kan si «fy» og «kom hit» til. 
Bra! 

Jon Almaas hopper etter seg selv når han endelig – i følge hans mor – er tilbake på fjernsynet. 
Gromgutten fra NRK utviklet seg til å bli den perfekte losen for gullrekkas «Nytt på Nytt» før han hoppet av. 

«Praktisk info» med Jon Almaas er langt fra noe genialt og nytt på tv. 
Han sitter bak en stor pult, der den ene seksjonen med skuffer er tatt vekk så han kan lene seg mot gjestene når de sier noe spennende, som han sier. 
Han driver lett gjøn med talkshowvertenes påtatte interesse for medmennesker. 
Jon har også en kopp foran seg og han sier «iiah» som en lightutgave av David Letterman. 
Han har også tidvis en co-pilot i den brune sofaen, og det er Håvard Lilleheie, et fint gjensyn med gutten fra Drammen. 

Men, dette er først og fremst Almaas som skal være litt morsom, dønn aleine med gode manusforfattere rundt seg. 
Han fikser oppgaven tidvis bra. 
Han er jo proff. 
Det er lite støy, takk og pris, selv om den som pisker publikum for å få hyl og applaus burde fått beskjed om å dempe seg en smule. 

Almaas benytter seg av et gammelt triks, blant annet fra «Nytt på Nytt», ved å legge på mer eller mindre syrlige kommentarer fra saker og uting som vi i pressen har begått, og han har store porsjoner selvironi. 
Det siste kommer du ganske langt med i dette landet av sytere og skattesnytere. 

Almaas er i sitt ess når han trekker fram det han kaller «Pirke-tv» (her blir han virkelig Christian Kopperud fra «Side om side») ved å ringe på hos vilt fremmede (særlig) og spørre om han kan få komme inn for å se om huset er praktisk innredet. 

I første utgave var han hos Håvard og Bjørg som åpnet hjemmet, og paret fikk noen små anmerkninger her og der. 
Håpløse anmerkninger, men dette er gøy, et ganske så vittig innslag faktisk praktisk. 
Det samme var sekvensen med gjesten i studio under vignetten «Forutinntatt» der Almaas er sikker på at han vet alt om vedkommende han intervjuer, og stiller «skråsikre» og ledende spørsmål i den retningen. 

Første gjest ut, Knut Arild Hareide, som er småkvikk og from i replikken. 
Almaas og Hareide kledde hverandre, selv om vi er meget skeptiske til politikere som liksom skal være morsomme. 
Politikere skal være opptatt av alvorlige saker og ting i samfunnet og ikke være klovner, dette med mindre de er klovner på Tinget. 
Ingen navn nevnes. 

Debuten ble en fin liten affære der blant annet Almaas spurte om ikke Hareide drømte om at han hadde en hund ved navn Erna som han kunne si «sitt»,«fy» og «kom hit til». 
Hareides svar var at han drømte om en hund og den skulle hete Sylvi. 

Almaas er ikke av den krasse sorten moromenn (heter vel det fortsatt?). 
Dette er satire som burde gå rett hjem både hos de med vannkjemmet far og velstelt mor og sur nabo. 
Innslaget om alzheimer og norgesmesteren i hukommelse ble altfor langt og ikke noe spesielt vi vil huske. 
Hadde passet bedre i «Brille». 

Men, Almaas er tilbake der vi vil ha ham, som seg selv i pen konfeksjon og ditto snakketøy. 
Okay det, men dette showet blir det kanskje mer snert hvis det kuttes ned med cirka 9 minutter og 20 sekunder eller at Jon får med en visesanger i duett. 
Almaas er jo en trekkspiller av rang. 
