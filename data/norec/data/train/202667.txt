Canon Pixma MG8150
Overbevisende fotokvalitet og lynrask skanner. 
Joda, Canon leverer varene igjen, men ikke alt er perfekt. 

Etter å ha testet toppmodellene HP Potosmart eStation AiO, HP Envy 100 AiO og Lexmark S815 Genesis, har turen kommet til en ny toppmodell blant multifunksjonsskrivere, denne gangen fra Canon. 

MG8150 har et langt mindre oppsiktsvekkende design enn de tre ovennevnte, men har til gjengjeld et meget godt utvalg av funksjoner: 

Her er de viktigste egenskapene: 

Blekkbasert Skriver, skanner og kopimaskinSeks separate blekktanker, inkludert grått blekk for gråtoneutskrifter4" LCD-skjerm, norske menyer 4 800 dpi CCD-skanner Skanner også lysbilder og negativer 
To arkmatere, i bakkant og skuff i front Skriver med inntil 9 600 dpi, 1 pl dråpestørrelse Automatisk tosidig utskrift USB, Ethernet og Wi-Fi-tilkobling utskrift direkte på CD/DVD/Blu-ray Størrelse: 470 × 392 × 199 mm Vekt: 10,7 kg Flere tekniske data 

I motsetning til de andre tre vi har testet tidligere i vinter, kan denne altså skanne negativer og lysbilder, og kobles til nettet både med kabel og trådløst. 
Utskrift direkte på CD og DVD ved hjelp av et adapter, er også Canon alene om blant de vi har sett på så langt. 

Skriveren er stor og ruver på bordet, og er så tung og dyp at den passer bedre her enn i en hylle. 
Midt på lokket sitter skjermen, som ikke er berøringsfølsom, men som styres relativt enkelt ved hjelp av berøringsfølsomme knapper og hjul i forkant. 
Det spesielle ved disse er at kun de knappene som er aktuelle lyser opp, avhengig av hvor du befinner deg i innstillingene. 

Enkelt og greit 

Installasjon av blekkassetter er rimelig rett fram. 
Først må du sette inn selve holderen der skrivehodene sitter, og deretter er det bare å smette kassettene på riktige plasser. 
Vi merker oss at kassettene ikke lenger er gjennomiktige, og det er dermed ikke mulig å se om de er tomme, slik det var mulig på eldre Canon-modeller. 
Det er imidlertid målere både i PC-programvaren og i kontrollpanelet på selve skriveren, som forteller deg når det er på tide å bytte ut kassettene. 

Å koble seg til det trådløse nettet vårt var gjort på et lite minutt via dette panelet, intuitivt og greit. 

Skriveren kommer med en rekke Canon-programmer for håndtering av utskrifter, skanning, bilde- og kalenderhåndtering, med mer, men kan også brukes frittstående. 
Da kan du for eksempel koble kameraet direkte til skriveren, eller bruke minnekortleseren og velge aktuelle bilder på skjermen. 

Hvis du ikke har behov for funksjonaliteten som ligger i programpakken, og ønsker å bruke egne programmer, er det bare å laste ned basisdrivere fra Windows Update (17 MB), hvis PC-en din har Windows 7. 

Utskriftskvalitet av klasse 

Første gang du bruker skriveren må den kalibreres og klargjøres. 
Denne prosessen tar lengre tid enn på mange andre skrivere vi har testet, en plass mellom 5 og 10 minutter. 
Prosessen gir imidlertid gode resultater, for utskriftskvaliteten på MG8150 er av de aller beste vi har sett noen gang. 

På tekst- og enkel grafikk på vanlig kopipapir er det naturligvis vanskelig å skille modellene fra hverandre, men på fotoutskrifter ligger MG8150 helt i toppen hva kvalitet angår - riktig nok hvis du bruker riktig fotopapir - fra Canon. 
Vi benyttet Photo Paper Plus Semigloss, og det kan trygt anbefales. 
Ved et uhell satte vi inn et fotopapir beregnet på HP-skrivere, og da falt kvaliteten rett igjennom. 

Hastighetsmålinger 

Hastighetsmessig er den ikke like suveren - på utskrifter riktig nok, men likevel meget rask. 
Et fotografi skrives ut i A4-størrelse på semigloss-papiret på 1 minutt og 29 sekunder i normal kvalitet, hvorav 10 sekunder gikk bort til forprosessering. 

Ved å bruke Windows 7 sin innebygde fotoutskriftshåndterer skrev vi ut 4 fotografier i størrelse 9 x 13 cm på et et A4-fotoark på 1 minutt og 10 sekunder, eller ett minutts effektiv utskriftstid. 

Også på sort tekst og websider med kombinert tekst/bilder i farger ekspederer skriveren jobbene relativt kjapt, 23 sekunder effektiv utskriftstid på 5 tettskrevne tekstsider og 24 sekunder på tre websider i farger. 
I tillegg kommer da de 10 sekundene som alltid følger med til forprosesseringen. 

Skjønt "alltid" er ikke helt korrekt. 
En av de største ulempene med denne skriveren er at den fra tid til annen bruker lang tid på å gjøre seg klar. 
Dette henger sammen med at de ørsmå dysene trenger å rengjøres for å sørge for topp kvalitet på utskriftene, og skjer oftest når den ikke har vært i bruk på en stund. 

I videoen under ser du hvordan skriveren kverner og kverner mens det tar bortimot ett minutt før utskriftsjobben på én side omsider er på vei ut. 

En annen ulempe knyttet til dette er at denne renseprosessen spiser en del blekk. 
For å teste ut dette i praksis skrev vi ut én side hver dag den første uka. 
Allerede etter sjette utskrift av blandet tekst/grafikk viste blekkmåleren at det var begynt å minke av fargene grå og cyan: 

Like raskt nedover gikk det slett ikke da vi satte av en dag til å kjøre omfattende testing, og selv etter 15-20 A4-utskrifter der flere var helsides fotoutskrifter, var ikke nivåene sunket særlig mye mer: 

Dette tyder rimelig klart på at MG8150 byr på vesentlig bedre skriverøkonomi dersom du bruker den hyppig. 

Lynrask skanner 

Vi har allerede trukket fram utskriftskvaliteten, der MG8150 befinner seg helt i toppskiktet. 
Skanneren er også av meget høy kvalitet, og gjengir detaljer i høylys og mørke partier svært godt. 
Skarpheten er også meget god, og styreprogrammet byr på en rekke avanserte muligheter som fjerning av støv, skanning av flere bilder samtidig med mer: 

I eksemplet under har vi sammenlignet kvaliteten med Lexmark S815 Genesis. 
Det burde tale for seg selv: 

Minst like imponert er vi over skannehastigheten. 
Selv første gang vi skulle bruke skanneren brukte den bare 3 sekunder på å bli klargjort, deretter 4 sekunder på å forhåndsvise en hel A4-side. 
Selve innskanningen i 300 dpi tok beskjedne 9 sekunder. 

Selv om dette er tre ganger så lang tid som Lexmark S815 Genesis, som avfotograferer sidene, er det så kjapt at det i praksis ikke på at "venting" ikke er ordet som faller inn i hodene våre. 

Her er flere bilder av skriveren: 

Konklusjon 

For å gjøre en lang historie kort: 
Canon Pixma MG8150 byr på den beste skanne- og utskriftskvaliteten vi har sett så langt. 
Den er enkel å sette opp og bruke, og har et meget godt utvalg av nyttig funksjonalitet. 
Skanneren er i tilllegg lynkjapp 

Ulempen er først og fremst at den kan bruke lang tid på å bli klar dersom det er en stund siden den brukte den sist. 
I denne prosessen renses dysene, og det krever en del blekk. 

Foruten dette er dette en aldeles utmerket maskin. 

Canon Pixma MG8150 
