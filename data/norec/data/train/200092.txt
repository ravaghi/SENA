Sony: 40EX500
Testens vinner. 
En perfekt kombinasjon av pris og ytelse. 

Pris: 5.500 Selv om Sonys designere har slengt på et aluminiumslignende deksel under selve panelet, så imponerer EX500 ingen når det gjelder utseende. 

Heldigvis forandrer dette seg kjapt når vi skrur på. 

Pluss 

For Sonyen har ganske enkelt det beste bildet av TV-ene i denne testen: 

Bildet har en ekstra dybde, og også sortnivået er blant de beste. 
Det fine er at dette heller ikke går på bekostning av detaljene i skyggepartiene. 

I praksis vil det si at mønster på mørke dressjakker og hår på mørke personer her kommer bedre fram, i stedet for å bli en sort masse. 
Vi noterer også at EX500 er blant de beste på innsynsvinkel, noe som er praktisk for de av gjestene dine som havner ut på sidene i sofaen. 
100Hz og Sonys Motionflow-funksjon hindrer også flimring i bildet og hakking ved panoreringer i bildet. 

Også på utstyrsfronten er EX500 best i klassen: 
Fire HDMI, VGA, komponent og USB-inngang er på plass. 
I tillegg er dette den eneste TV-en i klassen som har nettverksinngang, så her har du altså tilgang til Sonys nettjenester. 
TV-en har også innebygget kortplass på baksiden, og RiksTV fungerte ypperlig hos oss. 

Minus 

Selve menysystemet til Sony er velkjent for alle som har brukt en Playstation3, og jada det fungerer her også. 
Det er imidlertid litt tregt. 

Vi liker heller ikke at USB-inngangen ikke kommer opp som valg i inngangsmenyen. 
Her må du i stedet bla deg inn i selve hovedmenyen, og så videre til henholdsvis lyd, bilde eller film-mappen - for å aktivere den funksjonen du vil. 

Dette oppleves som lite brukervennlig, og er ikke slik vi forventer av Sony i dag. 

I likhet med LG LE5300 og Samsung 40C535 kan altså EX500 spille av videoformater via USB-inngangen. 
Dessverre blir dette kun i teorien, for Sony har tydeligvis strupt alt som finnes av formater: 

Av de 20 ulike videokodekene vi prøvde var kun åtte stykker synlige i menyen, og av disse fungerte ikke fire av dem, inkludert DivxHD 1080p. 
Populære videoformater som MKV720/1080p ble ikke en gang gjenkjent av TV-en og heller ikke listet ut. 
Er videoavspilling via USB viktig for deg, bør du altså gå for LG LE5300 eller Samsung 40C535. 

Konklusjon 

Skuffelsen over den svake USB-løsningen er ikke nok til å ødelegge seieren her. 
EX500 har rett og slett best bildekvalitet, og tar en knepen seier. 

Sony Bravia KDL-40EX500 
