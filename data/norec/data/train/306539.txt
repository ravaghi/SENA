Feirer sin nye forelskelse med flom av låter
Mike Scott priser kjærligheten og er produktiv som aldri før. 

ALBUM: 
Det er mye kjærlighet på The Waterboys' nye album: 
Til hans nesten nye kone, til New York og ikke minst til låtskriving. 

Låtene bare renner ut av låtskriver, gitarist og vokalist Mike Scott (58). 
«Out Of All This Blue» består av 23 låter og er en dobbel cd. Den kan også fåes som en trippel vinyl eller trippel cd, begge deler med ekstra låter og alternative takes (totalt 34 låter). 

Strømmer på 

Brudd er ofte en kime til låtskriving, men her er det kjærligheten til hans nye (og tredje) kone Megumi Igarashi (45) - en kontroversiell japansk kunstner kjent under navnet Rokudenashiko - som har vært bensinen. 
De giftet seg i fjor og fikk en sønn i februar. 

Men høy produktivitet kan være en utfordring. 
Det gjelder å mestre begrensningens kunst. 

Faller 

Det er - stort sett - imponerende høy kvalitet på låtene, men midtveis faller nivået noe. 
Det gjelder - tilfeldig eller ikke - noen av låtene som ikke handler om «den vidunderlige kjærligheten». 

Den jampregete «Morning Came Too Soon» er både for lang (vel åtte minutter) og uttværende, den påfølgende «Hiphopstrumental 4 (Scatman)» (med en mellomting av nynning, skatting og noe som kan minne om indiansk sang eller joik) kunne med fordel vært luket ut, «The Hammerhead Bar» er forsåvidt en hyggelig kjærlighetserklæring til en bar, men er ellers bare en kjedelig rocker og «Mr. 
Charisma» virker uforløst. 

Stort spenn 

Det tar seg opp igjen, og musikalsk er det et større spenn enn vanlig fra bandet som fortsatt flyter på albumsuksessen «The Fisherman's Blues» fra 1988. 

Felespiller Steve Wickham fargelegger, som han gjorde den gang, slik nesten bare han kan. 
Og sjøl om folkrocken ligger i bunnen, er det innslag av funk, EDM, disko og til og med hiphop i tillegg til den sedvanlige countrysnerten. 

Tennessee 

Kanskje summerer Scott greit opp hvordan han dras i mange retninger musikalsk i den kule countryrockeren «Nashville, Tennessee», spilt inn live: 
«I'm one part psychedelic gypsy / three parts blue eyed refugee / I've come a long way from Graceland / and you can quote me free / My soul is in Memphis, but my ass is in Nashville, Tennessee». 

Albumets beste spor tåler også et gjenhør i en alternativ liveversjon på deluxe-utgaven. 

Kinky får kjeft 

Country er det til gagns i den noe spesielle «Kinky's History Lesson», et spark til den texanske sangeren og krimforfatteren Kinky Friedman og noe han skrev om Neville Chamberlain (britisk statsminister fra 1937 til 1940) og britene for mange år siden: 
«Oh Kinky Friedman / Dude quit your messin' / and listen up good / This is your history lesson (...) Only an asshole, Kinky, could call the British cowards». 

Kinky, du kødder ikke med Mike Scott! 

The Waterboys spiller på Sentrum Scene i Oslo søndag 12. november. 
