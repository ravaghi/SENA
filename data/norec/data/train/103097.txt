Spillanmeldelse:«Harry Potter and the Deathly Hallows: 
Part 2» 

Harry Potter-sagaen avsluttes på det hvite lerretet verden over i disse dager, og samtidig settes det punktum på spillfronten også. 

Vi begynner der forrige spill slutta. 
Harry, Ron og Hermine er på jakt etter Horcruxene som inneholder deler av Voldemorts sjel, for å overvinne den onde trollmannen en gang for alle. 

Men spillversjonen er altfor avhengig av filmen for å fungere. 
Dette går bare hit og dit, og gir virkelig ingen mening for deg som ikke har fulgt serien nøye. 
Her får du en tirade av scener og situasjoner fra filmen, hvor du skal svinge tryllestaven for å komme videre til neste scene - uten noen sammenheng imellom. 

Verre er det at det eneste tryllestaven brukes til, er å skyte. 
Harry Potter kunne like gjerne løpt gjennom hele dette spillet med et maskingevær, og det ville vært omtrent like magisk. 

Og det er skuffende, for dette er virkelig et spennende og atmosfærisk univers. 
Likevel er det dummet ned til et dårlig skytespill hvor du skal løpe fra dekning til dekning og skyte hjernedøde trollmenn. 

For deg som vil ha en forlengelse av kinofilmen, er dette kanskje grei underholdning. 
Men det er liten tvil om at det er uinspirert hastverksarbeid for å tjene noen raske penger på en av verdens mest innbringende lisenser. 

Men vær obs på at det hele er over på rundt tre timer. 
Og selv om det i kombinasjon med filmen ikke er et helt håpløst spill, så er det altfor simpelt, kort og urettferdig mot kildematerialet til at det er verdt mer enn to øyne på terningen. 

CARL THOMAS AARUM 

PS: 
Spillet er testet til Playstation 3. 

HARRY POTTER AND THE DEATHLY HOLLOWS: 
PART 2 Plattform: 
Playstation 3, Xbox 360, PC, Nintendo DS, Nintendo Wii Genre: 
Action Alder: 12+ Utvikler: 
Electronic Arts Utgiver: 
Electronic Arts 
