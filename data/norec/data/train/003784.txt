The Mechanic
Botox-Statham slår til igjen. 

Jason Statham har ikke ansiktsmimikk. 
Overhodet. 

Han spiller leiemorderen Arthur Bishop, som spesialiserer seg på høyprofilerte snikmord på vegne av en hemmelig organisasjon. 

En dag kommer oppdraget han har fryktet, den gamle sjefen må av veien. 

Snart viser det seg at situasjonen ikke bare er sort og hvit, Bishop må bruke all sin erfaring for å komme levende ut på andre siden av oppdraget. 

Spenning før action 

Originalfilmen fra 1972 med Charles Bronson i hovedrollen er kjent for sin spesielle åpning. 
Det tar hele 16 minutter før vi hører filmens figurer snakke for første gang - et tydelig og dristig spenningsgrep som gav filmen en helt spesiell følelse. 

Nyinnspillingen av The Mechanic tar actionhelten Statham inn i ukjent et territorie. 

Det er ikke de ekstreme actionsekvensene som står i sentrum, men spenningen som bygges opp mens Bishop forbreder seg til oppdragene han skal utføre. 

Da står Statham ganske hjelpesløs igjen, siden han ikke er en god skuespiller. 
Og med det mener jeg at han ikke kommer til å motta en Oscar-pris med det første. 
Han er derimot en underholdende actionskuespiller. 

Bare for å illustrere hva jeg mener med at han ikke har ansiktsmimikk, så kan du ta en titt på disse fire bildene. 

De to første er fra selve filmen The Mechanic, mens de to andre er henholdvis fra premieren til The Mechanic og The Expendables. 
Et større utsnitt av det første bildet finner du lenger ned i anmeldelsen. 

Stilløs 

Filmen foregår i New Orleans, den skadeskutte amerikanske storbyen med en helt distinkt historie. 

The Mechanic utnytter eller utforsker nær sagt ingen deler av denne spennende amerikanske kulturarven. 

Musikken høres ut som den er kastet inn på måfå, og bildebruken utnytter ikke New Orleans sin unike identitet. 

Filmen ser og høres stilløs ut, den har ingen rød tråd. 
Filmen ender med å fortelle historien uten engasjement. 

Regissør Simon West overrasket mange da han debuterte med Con Air i 1997, men har etter det jobbet med nyinspillinger og adapsjoner. 
I slike filmprosjekter gies regissøren få friheter, fordi filmen må oppfylle visse krav sett i forhold til original-filmen, -boka eller -spillet. 

En av få skuespillere i filmen som skal få ros er Donald Sutherland, han viser oss hvor komplekse figurene i filmen egentlig er. 
Hvor sterkt er et vennskap, hva er familie og hva er man villig til å ofre? 

Hans rolle er ganske liten, og dermed kan han ikke redde The Mechanic fra middelmådighetstempelet. 

Hold deg til actionfilmene Statham 

I The Mechanic hviler mye av spenninga på hovedfiguren og hans mystiske person. 
Da bør skuespilleren kunne formidle godt uten ord, Statham ser ut som han har forstoppelse hele tida. 

Her kommer vi også til sakens kjerne. 

The Mechanic er en spenningsfilm mer enn en actionfilm, Jason Statham passer ikke til rollefiguren. 

Han kan rett og slett ikke spille på de strengene rollen krever. 
The Mechanic er ikke en popkornfest slik den burde vært, men en helt grei DVD-film 
