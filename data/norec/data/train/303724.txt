En drøy halvtime ungdommelig forventning og vemod
Sigurd Julius med sjarmerende og personlig debut. 

ALBUM: 
Trøndelags store pophåp kommer fra Melhus. 
Møbelsnekkeren Sigurd Julius Konstad Haanæs har spilt inn debutalbumet sitt i bygdas gamle stasjonsbygning. 
De siste par åra har 23-åringen vakt oppsikt i Trondheim og har utgitt flere EP-er og enkeltspor. 

Det er mye godt å si om debutplata. 

Sigurd Julius har en lys og intim stemme og skriver sanger på norsk som uttrykker naturglede, livslyst, undring; smerte og glede. 
Store og små spørsmål om liv og død, men uten å bli verken pompøs eller pretensiøs. 

Låtene er fint spunnet inn i visepop-arrangementer, og musikerne har en sikker hånd med låtene. 
Ikke minst steelgitar gir en lys og varm stemning, mens også instrumenter som banjo og tuba dukker opp i ytterkantene. 
Lekkert utført. 

Sigurd Julius synger i en stil som Lars Lillo Stenberg er bestefaren til, et lett naivistisk og undrende toneleie. 
Musikken kan minne om Kråkesølv, eller for den saks skyld svensken Håkan Hellström. 

Sangene er korte, på poplåters vis. 
Hele albumet på ti låter varer ikke i mer enn 34 minutter. 
En drøy halvtime med en klang av ungdommelig forventning og vemod. 
