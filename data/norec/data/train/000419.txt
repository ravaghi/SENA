The Imaginarium of Doctor Parnassus
Velkommen til Terry Gilliams fantasiunivers. 

Velkommen til Terry Gilliams fantasiunivers. 

Jeg er dypt takknemlig for at Terry Gilliam fremdeles lager film! 
Mye ser ut til å gå galt for ham når han gjør det. 
Heath Ledger døde under innspillingen av «The Imaginarium of Doctor Parnassus». 
Men se om ikke Gilliam forserte dette betydelige hinderet! 

Han har greid å lage en fantastisk fabel om en magikers veddemål med selveste Djevelen. 
Historien kunne kanskje trengt en smule innstramming og fokusering her og der, men filmen har så mange fantastiske ting å vise meg, at jeg mer enn gjerne tilgir slike skjønnhetsfeil. 
Dette er ikke årets beste film, men det er en av årets vidunderligste! 

Avtale med Satan 

Doctor Parnassus (Christopher Plummer) er sjefen for en attraksjon som reiser rundt med hest og vogn. 
Betalende får gå gjennom et speil og oppleve sitt eget fantasiunivers. 
Så finner hans tre medhjelpere en mann hengende under ei bro (Heath Ledger). 
Han ser ut til å ha mistet hukommelsen, og de tar ham med. 
Doctor Parnassus aner trøbbel, for han har en gang inngått en avtale med Djevelen (Tom Waits), og tror den fremmede kan være utplassert av Satan selv for å få tak i hans straks 16 år gamle datter, Valentina (Lily Cole). 

Visuelle effekter 

Jeg kan med glede meddele at Terry Gilliam har begått sin beste film på flere år. 
Den er kanskje ikke for alle, men jeg elsket hvert minutt! 
Vi blir tatt med inn i et alternativt univers, det som befinner seg under Londons broer, motorveier og bakgater, der mørke skikkelser smyger seg rundt hjørnene, og fantasi møter virkelighet. 
Jeg satt i kinosetet og frydet meg over oppfinnsomheten og fortellergleden som filmen viser, og ikke minst de praktfulle visuelle effektene. 
Denne filmen stikker seg definitivt ut, og det på en høyst positiv måte! 

Ledgers svanesang 

Skuespillerne er med på å gjøre dette til en spesiell opplevelse. 
80-åringen Christopher Plummer («The Sound of Music») gjør en av sine beste roller, ex-modellen Lily Cole imponerer i sin første store rolle, mens artisten Tom Waits koser seg som Djevelen, en rolle han er som skapt for. 
Og hva med Heath Ledger? 
Han er også god i det som ble hans svanesang. 
Det føles rart å si det, men det virker nesten som om Gilliam hadde forutsett hans død. 
Han rakk ikke å spille inn alle sine scener, men dette er genialt løst ved at Johnny Depp, Jude Law og Colin Farrell spiller alternative versjoner av Ledgers figur. 
Det føles naturlig og riktig i historiens kontekst, som om det var ment slik fra begynnelsen! 

Morbid humor 

Regissør Terry Gilliam er en av de mest originale stemmene innen moderne filmkunst, og jeg håper han fortsetter å lage film, selv om han ikke er den som drar inn de store pengesummene til Hollywood. 
«The Imaginarium of Doctor Parnassus» er en gave til alle oss som elsker hans mørke, morbide og sære form for humor, og hans øye for visuelle vidundere. 
Filmen vil nok virke fryktelig sær for noen, men den tok tak i min fantasi og rev den med seg inn i Gilliams forunderlige verden. 
Det elsker jeg ham for 
