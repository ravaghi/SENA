Vi har kjørt Nissan Leafs sterkeste konkurrent
Endelig fikk vi satt elbilen, som har en rekkevidde sammenlignbar med Opel Ampera-e, virkelig på prøve. 

Hyundai har, sammen med sitt koreanske søstermerke Kia, etablert seg som en av de desidert ledende bilprodusenter når det gjelder elektrifiserte drivlinjer. 
De har fra før den rent elektriske Ioniq Electric - i tillegg til ladbar hybrid og vanlig hybrid. 
Dessuten var de først ute, i 2014, med serieproduserte hydrogenelektriske biler i salg (Ix35). 

I fjor ble Hyundai Ioniq kåret til årets bil og nylig presenterte de sin nye hydrogen-SUV av andre generasjon, Nexo. 
Den har vi nylig prøvekjørt. 

Det er ikke lenge siden koreaneren lanserte sin nye kompakte folkesuv ved navn Kona, men som vi skrev da vi testet den med bensinmotor - det er nok den elektriske utgaven som vil bli storselgeren her til lands. 

Til Norge tas bare versjonen med størst batterikapasitet inn. 
Det vil si 64 kWt - det samme som årets bil 2018 - Opel Ampera-e. 
For øvrig er det samme leverandør - koreanske LG Chem. 
Bilen leveres standard med varmepumpe og batterivarmer. 

Maksimal effekt er 204 hester og fra start har bilen en solid trekkraft med et maksimalt dreiemoment på 395 newtonmeter. 

Med denne batteripakken skal Kona Electric kunne lades opp på litt under ti timer hvis man lader på 7,2 kW kapasitet med hjemmelader. 
Raskeste mulighet fra nesten tom til 80 prosent kapasitet er på litt under en time med en 100 kilowatts hurtiglader. 
Så gjenstår det bare å få på plass noen flere slike... 

Føreren kan velge nivå på regenerering av retardasjonsenergi. 
Dette foregår via hendler bak rattet, og man kan velge mellom fire nivåer. 
Men selv det fjerde gir ikke fullt så mye regenerering som eksempelvis Nissan Leaf eller BMW i3, der man så å si kan klare seg helt uten bremsepedalen. 

Folkesuv-format 

Kona er altså en kompakt SUV - med sine 418 centimeter i lengden tilhører den den minste kategorien i klasse med biler som VW T-Roc og Seat Arona. 

Designspråket er resolutt annerledes og kan minne om noen av Citroëns mindre modeller. 
Til tross for at bilen er relativt liten oppleves plassen som god, men sitter det storvokste personer foran, vil plassen i baksetet bli noe knapp for voksne. 
Bagasjerommet er greit nok for størrelsen, men 322 liter er mindre enn en VW Golf. 
Seteryggene kan legges ned og da disponerer man en drøy kubikkmeter lastevolum. 

Vi satt godt i seter som gir god støtte og faktisk med en lang nok sittepute for artikkelforfatteren på 188 centimeter. 
Førermiljøet er oversiktlig og betjeningen er intuitiv og rask å venne seg til. 
Vi finner bruken av berøringsskjerm, supplert med logisk plasserte knapper for de viktigste funksjonene, forbilledlig. 

Alt man kan forvente av multimediesystem og sikkerhets- og assistansesystemer hører for øvrig med til basis-utstyret, som er svært omfattende. 
Oversikten finner du nederst i artikkelen. 

Sprek kjøreopplevelse 

Som elbiler flest, oppleves Hyundai Kona Electric sprek fra start. 
Og med sine 204 hestekrefter, er den også sprekere enn de fleste og tilbyr egentlig mer enn man har bruk for i så måte. 
Det gir selvsagt også en sikkerhetsbonus i form av gode forbikjøringsegenskaper. 

Kjøreopplevelsen, bortsett fra den heftige fartsøkningen, er preget av god komfort. 
Bilen er tung, men avfjæringen tar godt av for små og store ujevnheter. 
Ellers kan kjøreegenskapene best karakteriseres som godmodige og betryggende, men ikke spesielt dynamiske, heller nærmest nøytrale med normal understyringstendens. 

Men i svingene merkes tross alt vekten - man drar på et batteri som veier langt over 400 kilo. 
Styringen er ellers lite kommunikativ og mangler den direkte følelsen, selv om den er presis nok. 

Drar man skikkelig på, og særlig i sving, vil man dessuten merke rykkete momentreaksjoner i rattet, såkalt «torque steer». 
Elbilen er selvsagt fri for motorstøy, men under kjøring på landevei/motorvei, kan hjulstøyen bli i overkant hørbar, men mindre enn for eksempel i Renault Zoe. 

God pris, men... 

Prisen på Kona Electric starter på 315.000 kroner pluss frakt og leveringsomkostninger (10.900 kroner levert i Drammen). 
Da er bilen så å si fullt utstyrt - du betaler bare ekstra for skinninteriør med ventilerte seter, eventuelt med soltak i tillegg, og for metallic lakk. 
Utstyrslisten finner du nederst i saken. 
Dette er med andre ord en svært god pris, særlig tatt i betraktning at det er en bil med 204 spreke hestekrefter - langt mer enn i en typisk kompaktbil for folk flest. 

Interessentlisten måtte stenges allerede i mars da 20.000 personer hadde tegnet seg på, og 7400 personer har bestilt og venter på sin bil. 
Resultatet er selvsagt at den som vil kjøpe i dag, havner langt bak i køen. 
Bestiller du en i dag, er det fare for at du ikke vil få bilen før mot slutten av 2020, selv om importøren håper det vil kunne gå fortere. 

Tekniske data: 
