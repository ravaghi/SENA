Test av Isuzu D-Max:Umoderne, men selger som hakka møkk 

En klar jumbo i pickuptesten er det som i fjor var Norges nest mest solgte pickup, Isuzu D-Max. 

Her har produsenten klart det kunststykket ikke å tilby ESP på noen av de modellene som står opplistet hos Opplysningsrådet for Veitrafikken (OFV). 

Det finnes imidlertid en stor fordel med den muskuløse japaneren sammenlignet med alle konkurrentene. 
Den er sterkest både på nyttelast og tilhengervekt. 

Den meget støyfulle tre liters dieselmotoren med 163 hestekrefter kan ha nesten ett tonn på planet og har 3000 kilo tillatt tilhengervekt. 
Det er definitivt ikke en uvesentlig ting for en arbeidsbil. 

Det er bare det at resten av bilen føles så til de grader umoderne, både i førermiljøet og når du ratter doningen på veien. 
Den er tung på styringen og føles upresis på veien. 

Setene er også dårlige. 
Planet er både det korteste og det smaleste av de testede bilene, ifølge de oppgitte tallene fra OFV. 

Fordelen til D-Max er - i tillegg til høyest lastekapasitet - også lavest pris. 
Med sine 329900 kroner er det den billigste dobbeltkabineren med automatgir og sammenlignbar motorisering i testen. 

Her er våre vurderinger: 

Førermiljø: 
Enkelt, mye støy, dårligst sittestilling. 

Kjøreegenskaper: 
Dårligst blant de testede, ekstremt tung på rattet. 

Plass: 
Får med seg mest vekt, men har det minste planet av de testede. 

Miljø: 
Dårligst med manuelt gir. 

Sikkerhet: 
Ingen modeller har ESP. 
Bilen ble testet av EuroNCAP i 2008 med elendige resultater. 
Spesielt skade mot nakke og bryst ved frontkollisjon ble vurdert som «en uakseptabel høy fare for livstruende skade.» 
Selv om gjennomsnittskarakteren på denne bilen skulle tilsi terningkast tre, er kollisjonstesten fra EuroNcap så oppsiktsvekkende dårlig at VG og NAF har gitt den totalterningkast 2. 

Å eie: 
Isuzu gjorde et comeback på det norske markedet for et par år siden med D-Max. 
NAF har ikke nok erfaring med denne modellen til å vurdere dette delpunktet. 

Pris: 
Billigst blant de testede, men lavt utstyrsnivå (sikkerhet og komfort). 

Design: 
Tøff og ujålete utvendig. 
Innvendig er den ikke på langt nær på høyden rent utseendemessig. 

Gjennomsnittlig poengscore: 2,57. 
