The Flip Ultra HD
Så genialt enkelt at selv far kan betjene det. 

Som du ser på bildet over, er dette et videokamera av den aller enkleste sorten. 
The Flip Ultra HD er et kamera med få knapper og funksjoner, men som gjør akkurat den jobben det er satt til å gjøre; å filme med 720p HD-oppløsning. 

Og prislappen? 
Drøye 2.000 kroner. 

Det er mye som er briljant med dagens testprodukt. 
Det lille kamerahuset er bare så vidt litt større enn det kompaktkameraene er pr i dag, og det betyr at du får plass til det i innerlomma på jakka, eller i det minste rommet i sekken. 
Den forskjellen fra et vanlig videokamera kan bety at du faktisk har med deg videokameraet på tur, og det er tross alt det viktigste. 

Det følger med oppladbare batterier som gjør at kameraet kan lades via USB-porten, men Ultra HD kan også bruke vanlige AA-batterier som du får kjøpt hvor enn du befinner deg i verden. 
Skyver du på en bryter på siden av kameraet, spretter det ut en USB-kontakt som kan stikkes inn i en datamaskin eller USB-nettadapter for å lade de oppladbare batteriene. 

Det skal sies at USB-kontakten er såpass kort at du ikke kan regne med å bruke USB-porten ved siden av når du har koblet til kameraet, med mindre du har en USB-forlenger for hånden. 
Ladetiden er rundt 6 timer i USB-porten (4 timer dersom du har et nettadapter med USB-uttak), og batteriet varer i rundt 2,5 timer med inn- og avspilling. 

Objektivet har en fast brennvidde (tilsvarende 35mm) og blenderåpning på f/2,4, og det er ikke mulig å zoome utover 2x digital zoom, som også gjør at bildet blir mer uskarpt. 
Kameraet har heller ingen autofokus, men en fast fokus på 1,5m og oppover. 

Innebygd minne 

The Flip Ultra HD har 8GB innebygd minne, som holder til 2 timers filming med bitraten på 9Mbps. 
Filmene er kodet i H.264 (MP4) med AAC-lyd, og lenger ned i artikkelen får du se testklipp tatt med kameraet. 
For ordens skyld er det ikke mulig å utvide dette minnet. 

Smart er det også at skaperne har lagt programvare for å redigere, spille av, laste opp til YouTube etc. direkte på kameraet. 
Denne programvaren er forhåldsvis enkel og tilbyr helt enkle redigeringsmuligheter som å klippe ut en del av opptaket, sette på musikk, tekst foran og bak etc., men du kan også få direkte tilgang til filene på kameraet siden det dukker opp som en ny stasjon i operativsystemet ditt. 
Programvaren er kompatibel både med Windows og OSX. 

I bildespesialen under får du se skjermbilder fra programvaren, samt produktbilder av kameraet. 

Svært enkelt i bruk 

Kameraet slås på via en knapp på siden, og i løpet av snaue to sekunder er det klar til dyst. 
Alt du trenger å gjøre er å trykke på den store røde knappen for å ta opp, og via den to tommer store LCD-skjermen ser du hva du filmer. 
Kameraet har også en knapp for å spille av filmsnutter du har tatt, der du bruker piltastene for å bla mellom klippene. 
Sletting av klipp gjøres med en dedikert knapp. 

På undersiden av kameraet finnes en skyvebryter du kan bruke for å ta av dekselet og bytte batterier, og Flip-kameraet har også stativfeste i metall, som er kjekt, siden det ikke har innebygget bildestabilisator. 
Det er kanskje det største savnet, for et såpass lite kamera, som bare veier 170 gram, kan være vanskelig å holde stille mens du filmer. 
Du kan også koble The Flip direkte til TV-en via mini HDMI-porten, men kabel er du nødt til å kjøpe løst. 

God kvalitet på bilde og lyd 

Til å være et kamera som koster drøye 2.000 kroner er vi meget tilfreds med bilde- og lydkvaliteten. 
Bildekvaliteten er av naturlige årsaker bedre utendørs enn innendørs, og filmer du inne i dårlig belysning, vil bildet fremstå som støyfullt, men ikke så ille at det ikke går an å bruke det til å ta vare på dagligdagse familieminner. 
Alt av lysmåling og hvitbalansering skjer automatisk, og responsen når du går fra lyst til mørkt og omvendt er kjapp. 

For deg som liker å filme om natten, derimot, vil du savne en lyskilde, for det er ingen blits eller lampe på dette kameraet. 

Også på lydfronten leverer The Flip Ultra HD varene, med ren og klar lyd og mikrofoner som fanger opp det meste fra både nært og fjernt. 
Separasjonen av høyre og venstre kanal er også god, men hvis du filmer når det blåser, høres lyden av vinden godt, og det er ikke fritt for at ett og annet klakk dersom du får dunket på kameraet mens du filmer. 

Under finner du to testklipp tatt med kameraet; ett utendørs og ett innendørs: 
Testklipp - utendørs (47MB) Testklipp - innendørs (30MB) 

Konkurrenter 

Det finnes lignende enheter som tilbyr HD-filming i et kompakt format. 
Nærmest kommer Creative Vado HD, som vi tidligere har testet på DinSide. 
Prisforskjellen er 300 kroner i favør Vado, og kameraene er forholdsvis like med tanke på funksjonalitet. 

Flip Ultra HD scorer dog ekstrapoeng for å støtte AA-batterier, og selv om vi ikke har testet kameraene side om side, synes vi spesielt lydkvaliteten heller i favør Flip-kameraet. 
Oppstartstiden på snaue to sekunder er også vesentlig kjappere enn de rundt 5 sekundene Vado bruker for å starte opp, og det er også et pluss at medfølgende programvare støtter andre operativsystemer enn Windows. 

Konklusjon 

The Flip Ultra HD et lite videokamera som er svært lett å ha med seg på tur, og i testperioden opplevde vi at vi tok det med hver eneste gang vi skulle ut på noe med familien, og det er nettopp dette som er nøkkelargumentet - The Flip Ultra HD er et kamera som får plass i lomma, og som du derfor har med deg, i motsetning til HD-kameraet du kjøpte i fjor høst, som kun blir dratt frem en sjelden gang. 

Kameraet er latterlig enkelt i bruk, og alle som får det i hånda skjønner umiddelbart hvordan det fungerer, det leverer helt OK bildekvalitet og god lydkvalitet, kan bruke AA-batterier som fås kjøpt verden over, og har også nok lagringsplass til to timer filming. 
I tillegg får du med programvare som gjør det lett å publisere filmen på nett, sende til andre på e-post o.l. 

Kampen om HD-film på innerlomma tilspisser seg stadig, og til syvende og sist skulle vi helst ha sett at kameraet var priset en tusenlapp billigere. 
Når det ikke er tilfelle, konkurrerer det også med kameraer som Casio EX-FC100, som er enda mer kompakt og som i tillegg kan ta stillbilder og super-sakte-film (dog til noen hundrelapper mer). 

PS! 
The Flip Ultra HD har også en "lillebror", Mino HD, som har halvparten så mye minne, mindre skjerm og som mangler støtte for AA-batterier, men som er enda mer kompakt av størrelse og koster et par hundrelapper ekstra. 

Takk til ddmr.no som lånte oss kameraet til test. 
