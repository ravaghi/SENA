Utilregnelige utkantfolk
Studentsmilesex etterfulgt av kirurgiske myrderier utført av utkantfolk med altfor ensidige gener. 
Sånn er denne splatter-thrilleren, og den er ganske spennende, men ikke for folk flest. 

«Wrong turn 4: Bloody beginnings»: 
Amerikansk splatterskrekk. 
2011. 
1 time, 33 minutter. 
15 år. 
Regi: 
Declan O’Brien. 
Med: 
Sean Skene, Dan Skene, Scott Johnson, Jennifer Purdavick, Tenika Davis. 

Vi er i West Virginia 1974. 
I Glenville Sanatorium finnes pasienter med misdannelser som følge av sosial isolasjon og innavl, et slags Ullern. 
Etter detaljert moroslakt av terapeut og lege beveger filmen seg til 2003, da studentene i WV slapper av med jovial smilesex før de drar til Aspen på snøscooter-ferie. 
Ja, de tar feil vei. 
Det fører dem til det nedlagte sanatoriet som myndighetene tydeligvis har overlatt til de tre Ullern-brødrene som spiste foreldrene. 
Vi vet alle hva som vil skje med studentene. 
De blir til fondu-kjøtt. 
Nei, det var ikke en spøk. 

For mange år siden kom «Motorsagmassakren» på VHS i Norge og forårsaket en religiøs vekkelse som spådde nasjonens undergang. 
I forhold til «Wrong turn 4» var Tobe Hoopers splatter akseptabel barnevakt-underholdning, en film som noen kunne gitt Knut Arild Hareide i bryllupspresang uten at det ville virke merkelig. 

Mye har forandra seg. 
For eksempel er den tøffeste actionstudenten ei svart, lesbisk jente med sommerfugl-tunge og gymlærer-kropp. 
Sånn var det aldri før. 
Dessuten har ikke de Blekkulf-snille overklasse-ungene samvittighet til å tenne fyr på morderne som laget suppe på kameraten deres. 
Sånn var det heller ikke før. 

Filmen er spennende, men vanskelig å se på. 
