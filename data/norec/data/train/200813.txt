TEST:ICY BOX USB 3.0 harddiskkabinett 

Når du trenger virkelig rask ekstern lagring, er USB 3.0 løsningen? 

Ny teknikk og nye standarder dukker opp med ujevne mellomrom. 
USB 3.0 er nå tilgjengelig både på bærbare og stasjonære PC-er. 
For dem som bygger PC-en selv finnes det hovedkort med USB 3.0, og for de som vil bygge ut den stasjonære PC-en finnes det PCI-express tilleggkort. 
Til og med for bærbare finnes det ExpressCard med USB 3.0. 

Av utstyr man kan koble til er det ikke det store utvalget, men for lagring er det en del å velge mellom. 
Du får eksterne harddisker med stor kapasitet, men også mindre kabinetter for de som ønsker mest mulig portable løsninger. 

Det finnes også tomme kabinetter med USB 3.0, hvor du selv velger ut og monterer standard disker med SATA-tilkobling. 

Hvor ligger begrensningen? 

Vi installerte et USB 3.0 PCI Express kort i PC-en og anskaffet et eksternt kabinett fra Icy Box. 
Det er beregnet på 3,5-tommers harddisker, og plasseringen av kontaktene gjør at det ikke er mulig å bruke braketter for å feste 2,5-tommers disker. 

Siden vi hadde planlagt å teste med en Intel SSD-disk på 2,5 tommer måtte vi improvisere en løsning. 
Den ga seg igrunnen selv, siden det lå en bit stiv skumplast inne i kabinettet. 
Et lite snitt med en tapetkniv så hadde vi en støtte som hindret disken i å løsne fra kontaktene. 

Grunnen til at vi valgte å teste med en SSD-disk er at den ganske enkelt byr på vesentlig raskere dataoverføring enn roterende harddisker. 
På lesing klarer den ca 250 MByte i sekundet, klarer USB 3.0 kabinettet og kortet å håndtere det klarer de hva som helst av roterende harddisker. 

Vår testdisk er ikke av de aller råeste på skriving, der oppgir Intel 70 MByte/sekund. 
Men for denne testen spiller det ingen rolle, USB 3.0 går like raskt begge veier. 

På benken 

Vi kjørte først disken rett på SATA for å se hva den klarte på vår test-PC med Windows 7 og Intel Core2 Duo E8400. 

På HD-testen i PCMark Vantage fikk vi 13 809, til sammenligning klarer en moderne 2,5-tommers 500 GB på 5400 RPM bare 3 551. 

Med vårt eget testprogram målte vi skriving til 80,013 MB/s mens lesing var imponerende 251,034 MB/s 

Etter montering i kabinettet og koblet til med USB 3.0 kjørte vi igjen skrive- og lesetestene. 

Her var resultatet noe lavere på skriving, med 69,008 MByte/s. 

Mer skuffende var leseytelsen, som var 74,754 MByte/s. 

Konklusjon? 

Vår testdisk var ikke den aller raskeste, men den var likevel vesentlig raskere på egen hånd enn med USB 3.0 til å ta seg av transporten. 

Dette skyldes konverteringen mellom SATA/USB 3.0 som enda har noen runder å gå før den er på høyde med de standardene den skal jobbe med. 

Dette er ikke uvanlig for den første runden med nye produkter som kommer på markedet. 
Vi kan regne med at det dukker opp raskere løsninger etter hvert. 

Uansett er løsningen vesentlig raskere enn USB 2.0, som vanligvis stopper på godt under 30 MByte/s. 
