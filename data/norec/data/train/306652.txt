Adams på rockekjøret
Sola smilte over countryrockeren fra Jacksonville. 

KONSERT: 
Kontrasten kunne ikke vært større - fra et uvanlig regntungt og gjørmete Øya i går kveld til tidlig kveldssol og deilig sommervarme over Tøyenparken i kveld. 

Kanskje smitter det over på en smilende Ryan Adams, som er uvanlig utadvendt og over gjennomsnittet snakkesalig fra Øyas hovedscene. 

Solo 

Kontrasten er like stor til mannens «hemmelige» konsert på Krøsset i Oslo 30. januar - i forkant av slippet av albumet «Prisoner»: 
Aleine og mutt - og akustisk. 
Slik han begynte for 17 år siden. 

På Øya er det fullt rock'n'roll-øs fra åpningen «Doomsday» og ganske snart «Do You Still Love Me?» fra årets break up-album. 

Det er preget av at mannen var «fanget» i sin egen kjærlighetssorg - skilt fra skuespilleren Mandy Moore i 2015. 
Enda et break up-album altså, akkurat som debuten «Heartbreaker». 
Det kan bli god kunst av sånt, men for Adams er det litt begge deler. 

På hugget 

Men han er i storform og på hugget, ihvertfall til han å være, der han står med svart Emperor-T-skjorte (han er fan av norsk black metal). 
På en av høyttalerne står en kattefigur (han har uttalt at kattene hans reddet ham gjennom kjærlighetssorgen) og på scenen ligger tigrer i forskjellige størrelser. 
«Jeg har ikke sett dagslyset her før. 
Det er fint», sier han. 

«Cold Roses» 

Musikken er ikke i nærheten av Emperor, men han har lyst til å rocke i kveld. 
Først på tampen av konserten roer han ned med det han omtaler som «den ene sangen jeg har som ikke er trist», «Let It Ride» fra kritikerroste «Cold Roses» (2005). 

Den glir over i «Magnolia Mountain» fra samme album - som kulminerer i en gitarsolo og tilløp til jam - begge deler i lengste laget for et timelangt festivalsett. 

Enten-eller 

Det er litt enten-eller når det gjelder Ryan Adams, og det er litt dumt. 
Karrieren hans har vært sånn hele veien - fra country til rock og tilbake til country osv. 
Han hadde tjent på å flette inn noen countrylåter, og til og med en akustisk gitar, for dynamikkens og variasjonens skyld. 

Det er ingen overraskelse at han rocker, men rock'n'roll-platene er ikke blant hans beste. 
Kveldens konsert blir derfor bare grei, med et helt ok band med over gjennomsnittet gode låter. 

Og så fikk jeg til og med «Am I Safe», et høydepunkt fra albumet som bare heter «Ryan Adams» (2014)! 

Adams er trygg nok der han titter fram gjennom en lang lugg. 
Og - framfor alt er det hyggelig å se at han er i form. 
Ny kjæreste har han visst også. 
Det forklarer nok det meste. 
