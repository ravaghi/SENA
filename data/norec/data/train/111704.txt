Spillanmeldelse:The Beatles lever(er)! 

Rockekrigen er i gang igjen, når både «The Beatles: Rock Band» og «Guitar Hero 5» kommer i butikkhyllene samme uke. 

Denne gangen er det imidlertid vanskeligere enn noen gang å utrope én vinner. 
Ikke fordi de er så like. 
Fordi de er så forskjellige. 

I «The Beatles: Rock Band» møter vi den Liverpool-baserte kvartetten i 1963, og vi følger dem hele veien gjennom karrieren, fra The Cavern, via Ed Sullivan Theatre og Shea Stadium, til det legendariske studioet i Abbey Road i slutten av deres karriere. 

Og etter å ha spilt oss gjennom hele låtlisten er det bare å konstatere at dette er en ren musikalsk fest. 
Det er hyllest til et av tidenes mest innflytelsesrike band, og det er en helstøpt opplevelse, både musikalsk og visuelt. 

Men så veldig vanskelig er det ikke. 
Ringo er ingen virtuos på slagverk, og de halsbrekkende (eller fingerbrekkende) gitarsoloene lar vente på seg. 

Utfordringen ligger nemlig i å spille sammen som et band. 
Og jeg kan love deg at det er mer enn vanskelig nok å komme seg helskinnet gjennom «Octopus's Garden» på høyeste vanskelighetsgrad mens man skal synge trestemt - uten at det skal høres ut som de famøse shreds-videoene på YouTube. 

Og her kommer vi til kjernen i «The Beatles: Rock Band». 
Dette er vinneren av bandspillduellen for deg som vil synge, spille og hygge deg sammen med kompiser. 
Det er ikke noe ekstremt ferdighetskrav her. 
Det er bare en bunke fantastiske låter det er morsomt å spille og synge sammen. 

Låtlisten er ganske kort, med 45 sanger på disken (mot 85 på «Guitar Hero 5»). 
Dessuten mangler en rekke The Beatles-klassikere som «Help!» og «Hey Jude». 
Det er imidlertid planlagt en masse nedlastbare låter, blant annet skal hele Abbey Road-skiva være klar for nedlasting kort etter lansering. 

Er du fan av The Beatles er det ingenting å lure på. 
Da er det bare å kjemme håret ut over ørene og heise gitaren godt oppunder haka. 

Og er du ikke fan av denne gjengen, er dette en glimrende anledning til å dykke ned i diskografien til, ja, et av tidenes mest innflytelsesrike band. 

PS: 
«The Beatles: Rock Band» er ikke kompatiblet med «Rock Band 2». 
Det betyr at du ikke kan laste ned The Beatles-låter til «Rock Band 2», og dine nedlastede «Rock Band 2»-låter vil ikke fungere i «The Beatles: Rock Band». 
Instrumentene er imidlertid kompatible til begge spill. 

PPS: 
Les anmeldelsen av «Guitar Hero 5» på mandag! 
