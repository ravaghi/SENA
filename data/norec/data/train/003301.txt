The Heartbreak Kid
Forutsigbar gjesp. 

The Heartbreak Kid” er en nyinnspilling av en film med samme navn fra 1972. 
Den ble nominert til to Oscars. 
Den nye versjonen kan bare nomineres til nederste hylle i videosjappa. 

Gjesp 

Jeg er møkk lei av å se ekstremt forutsigbare filmer, designet for et publikum som faktisk ønsker å vite nøyaktig hva de får på kino. 
Og det publikummet finnes. 

Nå er det vår tur, men det er ingen spesiell grunn til å se filmen på kino. 
Den feiler på både humor, historie og regi. 

”Kid’en” i denne filmen er faktisk en voksen mann på 40. 
Eddie (Ben Stiller) kvier seg for å satse på kjærligheten, men etter press fra pappa og en kompis, hiver han seg ut i det når han møter vakre Lila (Malin Akerman). 

Vips, så er de gift og drar på bryllupsreise til Baku i Mexico. 
Men reisen avdekker fort de store forskjellene mellom dem, og når Lila blir sittende inne med ekstrem solforbrenning, møter Eddie sin virkelige drømmejente i stedet, Miranda (Michelle Monaghan). 

Så blir det forutsigbare forviklinger før du har fått gjespet ditt neste gjesp. 

Dårlig pulehumor 

Ben Stiller er faktisk en sympatisk fyr, og Michelle Monaghan er ei forfriskende dame. 
De redder filmen fra den blodigste slakten, men bare så vidt. 

Regissørene Peter og Bobby Farrelly, kjent fra ”Dum og dummere” og ”Alle elsker Mary”, er tydeligvis tomme for talent og ambisjoner, og lener seg på innslag fra tidligere suksesser i stedet. 

Men pulehumoren i ”The Heartbreak Kid” er for det første ikke morsom, og virker dessuten malplassert. 
Vi får til og med en dose kroppsvæsker, som begynner å bli fryktelig gammeldags. 

Filmens mest lovende element er den gryende romansen mellom Eddie og Miranda. 
Det er faktisk noen hyggelige stunder på lerretet der, men så tulles det vekk med dårlig humor og feilslåtte veivalg. 
Se traileren i stedet 

Filmen tør ikke ta historien på alvor, noe den utmerket godt kunne gjort, og likevel vært morsom (som ”Knocked Up”). 
Slik den har blitt, tror jeg ikke på Eddie + Miranda, for de er bare to figurer i en dum tullefilm. 

Fotnote: 
Da jeg så ”The Heartbreak Kid”, innså jeg at jeg hadde sett den før. 
Traileren viser nemlig hele historien og de aller fleste høydepunktene. 

Så du kan faktisk gå på nett og se ”The Heartbreak Kid” helt gratis på 90 sekunder, i stedet for å betale for å se den på kino i 90 minutter. 
Det vil være et smart trekk av deg. 
