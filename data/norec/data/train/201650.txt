Multicom Z37S
Z37S er en blank og fin 13,3-tommer. 
Og den duger til langt mer enn bare å pynte skrivebordet med. 

En bærbar datamaskin med en skjerm på 13,3 tommer var en stund ensbetydende med en MacBook fra Apple, men det er ikke lenger tilfelle. 
Flere produsenter tilbyr nå alternativer i nettopp denne størrelsen, hvorav en av de mest spennende - eller hypede, alt ettersom - kanskje er Dell XPS M1330. 

LES OGSÅ: 

Men det er som sagt også andre aktuelle bærbare i denne klassen. 
Santa Rosa-maskinen ASUS Multicom Z37S en en av disse. 
(Altså, maskinen er produsert av ASUSTeK, men det er kun Multicom som har den - så vi kan visst ikke kalle det en ASUS. 
Sånn er reglene.) 

Som vi har sett på flere nye bærbare - og er tilfelle med datamaskiner fra for eksempel nettopp Dell og Apple - er maskinen en grunnplattform hvor kunden etter behov og budsjett bestemmer prosessor, RAM, størrelse på harddisk og så videre. 

Spesifikasjoner: 

Intel Core 2 Duo fra 1,8 til 2,4 GHz 13,3" skjerm på 1280 x 800 punkter Fra 1 til 4 GB DDR2-minne 100 - 250 GB harddisk nVidia GeForce 8400M G (256 MB minne) WLAN (a/b/g/n), gigabit LAN, modem, Blåtann 3 x USB, 1 x eSATA, FireWire 1 ExpressCard/54 kortplass Kortleser for SD, MMC, MS, MSPRO VGA ut, lyd inn, analog/digital lyd ut Intel Turbo Memory og SSD (ExpressCard/34) kan velges 6-cellers batteri Fingeravtrykksleser, 2.0 Mp webkamera og integrert mikrofon Dimensjoner (B/D/H): 
32,0 x 25,2 x 3,4 cm (inkl. batteri) Vekt ca 2,2 kilo 

Vi har her ikke testet toppmodellen, men i stedet valgt en konfigurasjon vi mener er en fornuftig balanse mellom pris og ytelse: 
Core 2 Duo T7300 (2,0 GHz), 2 GB RAM (en minnemodul), 120 GB harddisk og Intel Turbo Memory. 
Alt i alt kommer dette på ca. 11.500 kroner - vel å merke ute operativsystem. 

Prisen på toppmodellen med 2,4 GHz Core 2 Duo, 4 GB RAM og 250 GB harddisk ligger på anstendige 15.500,-. 

Bredskjermen er på de sedvanlige 1280 x 800 punkter og er av den blanke typen med kontrastbelegg. 
Den er fin og relativt lyssterk, og som normalt er innsynsvinkelen begrenset. 
Kontrast og farger har vi heller ingenting å si på - skjermen er rett og slett god. 

Konstruksjon 

Rett ut fra esken ser Z37S utvilsom lekker ut - lokket har til og med et subtilt mønster - men er så blankt at det alvorlig talt er vanskelig å ta bilde av det. 
Ikke uventet blir det også fort fullt av fingeravtrykk. 
Maskinen virker også en tanke høy, men det kan være fordi vi har sett den side om side med Apple MacBook. 
Og batteriet stikker ut bak, noe som ikke er spesielt elegant. 
(Både mindre og større batteri skal visstnok bli tilgjengelig etter hvert.) 

Apple MacBook til venstre. 
Merk refleksjonene i lokket til Z37S. 

Men bortsett fra dette er det svært lite produsenten har gjort galt. 
Byggekvaliteten virker meget god uten slark i chassis, fester eller knapper. 
Til sammen står vi igjen med et solid inntrykk av kvalitet. 

Tastaturet er kontant og godt å skive på, men kan være litt støyende dersom du har en tendens til å skrive hardt. 
Layouten kunne vært bedre - observer plasseringen av Fn-tasten til venstre for Ctrl. 
Til høyre for Enter er det også plassert en rekke med taster. 

Av/på-knappen er plassert mot høyre over tastaturet, og på venstre side finner vi en knapp som skrur blåtann/trådløst nett av og på, pluss en som lar deg kjapt bytte mellom forskjellige strømoppsett. 
Mer om dette senere. 

Touchpaden er i bredformat lar deg også skrolle vertikalt og horisontalt. 
Følsomheten til både denne og de to knappene under er god, og i linje med kvalitetsfølelsen vi allerede har nevnt. 

Tilkoblingsmuligheter 

Datamaskinens kontakter finner vi bak og på sidene. 
Høyttalerne er plassert i fronten. 

På venstre side har vi VGA, en USB-port, lyd inn/ut, ExpressCard/54-slot og minnekortleser. 
Varmluft blåses også ut her. 

Høyre side har plass til det optiske drevet, eSATA (ekstern SATA-kontakt), FireWire og 2 x USB. 

Bak har vi altså batteriet. 
I tillegg finner vi plass for Kensingtonlås, inntak for strøm, modem og nettverk. 

Ytelse og batterilevetid 

Multicom Z37S er den tredje Santa Rosa-maskinen vi tester, og de to andre vi har sett på har imponert oss med god ytelse. 
Det var derfor med store forventninger vi startet ytelsestestene. 
Vi har naturligvis sammenlignet med 12,1-tommeren Acer TravelMate 6292 og Compal IFL90+, selv om sistnevnte er en 15,4-tommer. 
Som eneste med lik skjermstørrelse så vi også på MacBook, men merk at denne har et eldre brikkesett. 

Ytelse i PCMark05: 

Høyere poengsum er bedre. 

Z37S gjør det - som forventet - godt. 
Litt bak på prosessoren, men dette er naturlig siden de to andre Santa Rosa-maskinene har litt raskere prosessor. 
En ny MacBook ville også hatt raskere prosessor og gjort det litt bedre på akkurat den delen. 

Når det gjelder minne har vi altså konfigurert Z37S med kun en minnemodul. 
Dette gir litt dårligere målbar ytelse, men i praksis vil vi ikke merke noe til dette. 
Fordelen er at den blir enklere å oppgradere senere dersom vi skulle ønske det. 

De store forskjellene finner vi ikke uventet på grafikksiden. 
Dette er også grunnen til at IFL90+ ligger såpass langt foran totalt. 

Til slutt harddisken - her utmerker Z37S seg ettersom det er den eneste som her er målt med Intels turbominne. 

Ytelse i 3DMark05: 

Høyere poengsum er bedre. 

Grafikkortet vi finner i denne maskinen er et nVidia GeForce 8400M G (nei, ikke GS eller GT), som i skrivende stund er det svakeste kortet for bærbare med støtte for Direct3D 10 (DirectX 10). 
Den kan betegnes som arvtageren til Go 7400 og har omtrent samme ytelse, noe som betyr at maskinen altså ikke er for de mest seriøse spillerne. 
Men er du villig til å lempe litt på detaljene vil den holde fint til de fleste nyere spill. 

Batteri: 

Batterilevetid i minutter - kontinuerlig drift. 

Batteriet på Z37S skuffer dessverre litt. 
I vår test med BatteryMark holder den i knappe to timer, tre kvarter mindre enn Acer TravelMate 6292 mens MacBook ligger foran med over en time. 

Når det gjelder viftestøy er denne til stede hele tiden, men du må være i et relativt stille rom for å høre den på lav hastighet. 
Under under hard jobbing følger vifta belastningen på grafikk og prosessor, og selv når PCen er uvirksom spinner den opp og ned av og til. 

Når vifta først får opp farten kan den ikke akkurat betegnes som støysvak. 
Heldigvis kommer datamaskinen med en fire ferdigdefinerte strømoppsett, herunder batterisparing, høy ytelse, spilling og "quiet office". 
Med sistnevte senkes maskinens ytelse slik at vifta går lavere og jevnere. 

Vurdering og konklusjon 

Multicom Z37S har gjort en ganske så fin figur i denne testen, men den er ikke perfekt. 
Vi har nevnt tastaturet, som godt kunne hatt en bedre layout. 
Kvalitetsfølelsen skjemmes også en smule av at maskinen blir litt varm på venstre håndleddstøtte (vær obs dersom du er var for slikt). 
Støynivået er dessuten litt høyere enn hva vi foretrekker, men den har altså en egen knapp for kjapt å forandre strømoppsett - det gjør susen. 

Og så er det dette med batterilevetiden, men her skal det nevnes av BatteryMark, som er programmet vi bruker, begynner å dra på åra. 
Målingene den gjør er beregnet på kontinuerlig drift, og den tar ingen hensyn til batteriforlengende teknologier eller strømoppsett. 
Det vil derfor være mulig å klemme langt mer ut av batteriet enn skarve to timer, det kommer altså helt an på bruken. 

Men når det er sagt kunne vi likevel godt ha ønsket oss et litt sterkere batteri når det først skal stikke ut av maskinen. 

Totalt sett ender likevel Z37S opp på en femmer, det er ingen tvil om at dette er en god bærbar PC, og i forhold til størrelse og pris kan du ende opp med mye for pengene dersom du plukker den rette konfigurasjonen. 

Men tenk også over dine egne behov - har du mer bruk for lang batterilevetid og ikke bryr deg så mye om ytelse vil en billigere bærbar PC eller kanskje en Apple MacBook være mer fornuftig. 

Ellers venter vi altså spent på Dell XPS M1330, som vi også har store forventninger til. 

En liste over maskiner vi har testet finner du her! 
