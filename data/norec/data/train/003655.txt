Universal Soldier:Regeneration 

Rett-på-Blu-ray, på godt og vondt! 

The Expendables har skylda! 
Jeg fikk plutselig veldig lyst til å se gamle helter igjen. 
Dermed var det lett å plukke opp Universal Soldier: 
Regeneration på Blu-ray. 

Her får vi nemlig et gjensyn med Jean-Claude Van Damme og Dolph Lundgren! 

Det er et hyggelig gjensyn, selv om denne fjerde filmen i serien er et blekt blaff i forhold til eneren. 

Supersoldater ordner opp 

En russisk utbrytergruppe har okkupert atomanlegget i Tsjernobyl og truer med å sprenge reaktorene om ikke deres krav blir innfridd. 

Produksjonen er for billig til å imponere 

Gruppens trumfkort er at de har fått tak i en Universal Soldier, en genetisk forbedret supersoldat (Andrei «The Pitbull» Arlovski). 

Dette er pinlig for amerikanerne, som sender sine egne supersoldater for å ordne opp, inkludert Luc Deveraux (Jean-Claude Van Damme). 

Hadde visse forventninger 

Den første Universal Soldier fra 1992 var en actionfest. 
Den ble jo tross alt regissert av Roland Emmerich, som siden gikk hen og lagde filmer som Independence Day, Godzilla og 2012. 

Universal Soldier ble imidlertid etterfulgt av to dårlige oppfølgere. 
Jeg hadde visse forventninger til den tredje oppfølgeren, fordi den er fotografert av ringreven Peter Hyams (Outland og 2010) og regissert av hans sønn, John Hyams. 

Og om ikke annet, så ser filmen mye flottere ut enn den kanskje fortjener. 

Rustent stål 

Det er egentlig filmens hovedlocation som spiller hovedrollen. 
Innspillingen foregikk nemlig i et nedlagt stålverk i Bulgaria. 
Etter at de fant det, ble manuset skrevet om og tilpasset stedet. 
Filmskaperne sier det selv i den lille dokumentaren som følger med. 

Jeg vet ærlig talt ikke om det er den beste måten å lage god film på. 

Jovisst får vi mange flotte bilder av rustent stål og falleferdige bygninger, men filmen blir ikke mer spennende av den grunn. 
Det er ikke så mye å bry seg om her. 

Tung og tøff 

Forventningene ble kun delvis innfridd. 
Produksjonen er for billig til å imponere. 
Effektene er ikke på toppnivå. 
Detaljene sitter ikke helt. 
Alt er altså innspilt i Bulgaria, og det ser jo merkelig ut at de fleste amerikanske supersoldatene åpenbart er spilt av østeuropeere. 

De fleste skuespillerne er hentet fra ei hylle langt under Van Damme. 
Han ser gammel og sliten ut, men kampen mellom ham og Lundgren er heldigvis tung og tøff! 

Ikke helt bortkastet 

Det er en del vakre voldsscener i filmen, så det er ikke helt bortkastet å se Universal Soldier: 
Regeneration. 

Men den har et umiskjennelig preg av rett-på-Blu-ray over seg, på godt og vondt. 
Blant annet ved at den faktisk viser seg å egentlig hete Universal Soldier: A New Beginning i forteksten. 

Betyr det at det kan komme flere filmer? 
Vil vi egentlig ha mer? 
Kommentér under! 
