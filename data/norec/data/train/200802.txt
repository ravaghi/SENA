22" LG L226WT
22-tommerne blir det stadig fler av, til en overraskende rimelig pris. 
Vi har testet LG sin utgave. 

Middels store brede skjermer i en prisklasse som er overkommelig for de som er villige til å betale litt ekstra, dette er tydeligvis noe produsentene satser på. 
Mange av de store leverandørene er ute med sine modeller, og flere kommer til. 

LES OGSÅ: 

Skjermer i samme format og prisklasse har en tendens til å bli svært like etter hvert som produktutvalget modnes. 
Blant de nye 22-tommerne ser vi en del forskjeller i spesifikasjonene, og utførelsen kan også variere. 
Noen produsenter bruker blankt kontrastbelegg, noen satser på rask oppdatering - LG skilter først og fremst med en svært stor oppgitt kontrast på hele 3000:1. 
Hva betyr dette i praksis? 

Konstruksjon 

Skjermen har et kabinett i blank sort plast, og gir et moderne inntrykk. 
I hvert fall i dag. 
Piano-finish er jo en typisk mote, på alt annet en pianoer, pussig nok. 
Uansett hva en dypere trendanalyse måtte komme fram til synes vi den er stilren og elegant. 

Skjermen kan dreies, hele foten står på en dreieskive, noe som er praktisk i mange sammenhenger. 
Den kan derimot ikke heves eller senkes, men selvførlgelig vippes, som alle andre skjermer. 

Tilkoblingene byr ikke på de store valgmulighetene, her er det bare DVI og VGA samt nettkabel til intern strømforsyning. 
(LG har andre modeller i samme format med større repertoar, med bl.a. TV tuner etc.) 

I bruk 

Kontrasten er oppgitt til hele 3000:1, noe som gir svært dyp sort. 
Samtidig har dette en bieffekt som ikke er like gunstig. 
Du får et stort fargespekter, det er trøkk i fargene og bildet er nyansert i hele området. 
Men... 

Skjermen er svært følsom for vertikal vinkel. 
Bare en centimeter fram eller tilbake i toppen gir vesentlig større fargeforandringer enn vi er vant til å leve med. 
I riktig vinkel er bildet flott, nesten imponerende. 
Men det skal altså svært lite til for å vippe bildekvaliteten av pinnen, nesten bokstavelig talt. 

Horisontalt er det overhodet ikke noe problem, skal du vise skjermbildet til en annen person som sitter ved siden av gjør dreieskiven dette svært enkelt og praktisk. 
Og fargebalansen i bildet forandrer seg nesten ikke sett fra siden i forskjelige vinkler. 

Betjeningen er godjkent, med tydlig merkede knapper under venstre skjermkant. 

Responstiden er oppgitt til 5 millisekunder og gir ikke noe synlig etterslep. 

Konklusjon 

22-tommeren fra LG er en elegant skjerm, med gode kvaliteter til en rimelig pris. 
Men den er altså svært kilen på betraktningsvinkel, faktisk mer enn de andre. 

For bildebehandling blir det en utfordring, til generell bruk er det mindre viktig. 
Det blir altså bruksområdet som avgjør. 
