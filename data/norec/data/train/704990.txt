Nei da, hoftene til Shakira løy ikke
Supertalentet og englevakre Shakira må være en av de mest sympatiske superstjernene som noensinne har opptrådt i Oslo Spektrum. 

For en sjarmerende publikumskontakt, for en varme, for en humor! 
Legg til en stemmeprakt så kraftfull, så sakral, så innsmigrende. 
Og selvfølgelig de berømte hoftene som ifølge hennes siste hit aldri lyver. 
Og magedansen. 
Det er imponerende. 
Bare så synd at låtmaterialet ikke alltid er av samme standard som den særpregede utførelsen og den gigantiske scenepersonligheten. 

Den som hadde ventet seg et spektakulært og velkoreografert show med drøssevis med dansere og effekter ala Britney, Beyonce og Madonna, fikk seg en overraskelse. 
Shakira satser i stedet på å ha et solid rockeband i ryggen, og entrer scenen barbeint og i uglamorøs vid bukse. 

I den første, lange bolken er den rocka Shakira vi møter, hun som hørte på Led Zeppelin i barndommen og spiller elgitar og munnspill og som synger kraftfullt fra aller nederst i magen mellom gitarsoloene. 
Utførelsen er suveren, Shakiras stemme er rockestor, men låtene av så tradisjonelle at du kan dem før du har hørt dem. 
Bortsett fra den spanske vokalen, da. 

Men så kom endelig den colombianske fyrigheten og hitlåtene, og Shakiras berømte hofter får svingt seg skikkelig. 
Men først i ekstranummeret møter vi på alvor den Shakira vi hadde ventet oss på forhånd: sammensmeltingen av rock, colombiansk og arabisk musikk og heftig magedans – dandert med dansere i fargesterke kostymer. 
