Anmeldelse:EMIRs debutskive har allerede spilt ut sine beste kort 

Singlene «Faller», «Alltid» og «Hvis vi må» er de soleklare høydepunktene på arbeidshesten EMIRs soloalbum. 

EmirHvidsten Hindic er mannen bak artisten EMIR. 
Fra før er han kjent som Onge Sushimane i rapduoen Sushi x Kobe, og ved siden av soloprosjektet har Hindic også startet opp bandet Softcore Untd. 

Den aktive bergenseren låner sin unike energi og særegne stemme til ulike sjangere og prosjekter. 
Med EMIR er det i popens verden vi beveger oss: 
Her er tekstuniverset mer stuerent og sounden mindre utfordrende enn ved tilfellet Sushi x Kobe. 

Med hiten «Faller» skapte EMIR i vinter stor blest rundt seg selv: 
En raffinert poplåt som kombinerer hans unike vokal med en basstung beat og et upåklagelig smittende refreng. 

Alt lå til rette for en debut som ville by på mer av det samme. 
Men på Mer av deg lykkes EMIR bare halvveis i å fange magien som gjorde «Faller» så bra. 

Verselinjer som ikke treffer 

Syv låter lange 
Mer av deg følger i samme fotspor som singlene EMIR allerede har gitt ut. 
Produksjon og tekster er lette å komme inn i. 
Det er overvekt av hooks og fravær av for lange vers. 
Ja, slik popmusikk ofte er. 

Men på mange av låtene blir popmusikken i overkant formelbasert og tidvis anonym. 
Tittellåten «Mer av deg» stiller svakt når det gjelder både tekst og produksjon. 
EMIR synger om ikke å kunne gi nok av seg selv til en partner, og om det såre ved å miste kontakt. 
Når vokalen blir plassert så langt foran i lydbildet som her, er det lett å henge seg opp i verselinjer som ikke helt treffer. 

Formelbaserte produksjoner og repeterende refrenger er vanlig i popen i dag, man trenger ikke finne opp hjulet på nytt. 
Men man bør strebe etter å få det til å spinne mer enn bare rundt. 

Intenst jag etter hits 

EMIR lykkes delvis. 
Sammen med «Faller» ble også «Alltid» og «Hvis vi må» sluppet som singler tidligere i år. 
Summen av det som er bra med albumet, hviler på disse tre låtene. 

«Faller» er fortsatt en dansbar og deilig poplåt som inviterer til allsang. 
Sammen med «Alltid» er den også albumets best produserte låt. 
Norske Coucheron peprer «Alltid» med sitt særegne øre for claps, snares og bass. 
EMIRs stemmebruk fusjoneres med den tunge produksjonen og veksler lettbent mellom lyse og mørke registre. 

Når EMIR blir revet med, skinner også aliaset Onge Sushimane igjennom. 

På «Hvis vi må» har EMIR med seg kollegaen Charlie Skien fra Softcore Untd. 
Med sin mørke stemme bidrar han med sterke hooks som står i god kontrast til Emir, den samme kontrasten som gjør Skien og Emir så sterke sammen i Softcore Untd. 

I en tid hvor jaget etter hits er så intenst, mislykkes ofte artister med å overraske og imponere med en fullengder. 
Dermed blir det mindre å glede seg over når albumet først kommer. 
Som helhet reddes 
Mer av deg av sterke singler, som allerede har ligget ute en stund. 
