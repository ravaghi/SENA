Tragisk minimalisme
Regi: 
Hisham Zaman. 
Med Broa Rasol, Serdar Ahmad Saleh. 
Norsk kortfilm. 

Forfilmen til «Skilpadder kan fly» er en norsk kortfilm. 
En mesterlig en. 

Regissøren Hisham Zaman forteller den helt enkle, nesten ribbede historien om en far og en sønn, som flykter til Norge. 

Nesten uten ord, nesten uten fakter, trekkes noen raske skisser om en far som drar til verdens ende med sitt barn for - tilsynelatende - å selv gjøre det ytterste offer en forelder kan gjøre. 
Hvorfor gjør han dèt? 
Det spørsmålet blir stående å dirre i et norsk sinn, lenge, lenge. 

«Bawke» (kurdisk for «pappa») er rett og slett et 15 minutters mesterverk. 
