ROMAN:Kontrollen glapp, passasjeren døde 

Selvopptatt generasjonsroman forkledd som bekymring for andres død og kvaler. 

Cecilie Enger: 
Pust for meg. 
Roman. 
248 sider. 
Gyldendal. 

Anestioverlege Carla Ruud, 60, er lite glad når en kollega prakker ukjente Synne Løken Kristiansen, 26, på henne som passasjer i bilen da hun skal dra for å besøke sin nittårige mor på pleieheimen. 
Og vi føler med henne, for Synne jabber som en plakat om livet, legeyrket, kunsten og sånn fra hun stiger inn i bilen. 

Veiene er farlige på ettervinteren, issvullene vanskelige å se gjennom snørestene, og i en skrens får Synne metallkofferten hun har framme hos seg, slengt mot halsen. 
Carla, som har det til fag å holde pusten gående i pasientene sine, klarer ikke å gjøre noe for Synne, som dør. 

Herfra handler romanen med Carlas egne ord om de kvalene hun lider for å ha forvoldt en annens død; hun plages av at hun mislikte passasjeren sin intenst fra det øyeblikk hun traff henne; hun lider som profesjonell lege fordi hun ikke var i stand til å gjøre noe for den døende passasjeren sin. 
Og hun plages av tankene på hvordan faren, foreldrene, broren til den døde nå har det – men unnlater å oppsøke dem. 

Omvendt leverer hun ikke (kan det være lovlig?) den metallkofferten Synne hadde med seg i bilen, verken til politi eller familien, men beholder den, åpner og leser dagboken hun finner der, grafser i Synne. 
Selv om hun er uten skyld i dødsulykken og møtes med forståelse og sympati, krakelerer hun: 
Hun har mistet kontrollen over både seg og andre. 
Hendene skjelver. 
Hun tar permisjon fra sykehuset for å se til sin gamle mor på det siste – og skriver denne romanen som kanskje har et annet hovedtema enn hun selv tror: 

Hun flytter inn i det som var foreldrenes hjem, en gang hennes og barnas også. 
Tar huset i besittelse, maler og pusser – og plager seg med at hennes over tretti år gamle datter har fått seg en kjæreste hun ikke liker, at sønnen skal inn i en leilighet sammen med gravid samboer, at moren skal dø. 
Hun er ikke lenger i sitt livs førersete, og skildrer prosessen der tre generasjoner er på forskjellige veier bort fra herandre. 
Hun kan ikke styre det, mens hun omgående skriver som om hovedproblemet hennes er utenforståendes lidelse og død. 

Bokens vakreste partier kommer mot slutten, der morens dødsprosess er gripende skildret. 
Den virker autentisk. 
