TEST:Mercedes C-Klasse 

En kraftig bedring av C-Klasse har funnet sted. 
Vi har kjørt den. 

Tenerife: 
I flere omganger har vi fortalt om nye C-Klasse. 
Nå er den snart gateklar, og vi har kjørt bilen. 
Mercedes forteller at det er over 2000 nye delenummer på den nå ansiktsløftede versjonen, en ansiktsløfting som alltid kommer midt i en modells livssyklus. 
C-Klasse så dagens lys første gang i 1993, en modell som holdt det gående til den nye modellen kom i 2000. 
Denne var liv laga frem til 2007. 
I mellomtiden hadde bilene kommet som stasjonsvogn, de fikk nye motorer, og det dukket opp firehjulstrekk. 
Nå er det altså ansiktsløftningen av tredje generasjon som er på trappene. 

Oppdaterte motorer 

Det mest spennende som skjer på nye C-Klasse sitter under panseret. 
Alle motorer er bedret med tanke på forbruk og utslipp. 
Dette kommer deg som kunde til gode ved bedre priser, takket være lavere avgifter. 
På enkelte motorer er faktisk utslippet redusert med så mye som 31 %. 
Hovedgrunnen til dette er i første rekke at alle motorer har fått stopp-start system (med unntak av C300 CDI 4-Mativ), men fortsatt er alle versjoner mest effektive med manuelt gir. 
De fleste maskinene kan hektes sammen med en 6-trinns manuell girkasse, eller en 7-trinns G-tronic kasse. 
Alle motorene i den oppgraderte C-Klassen har dessuten fått BlueEfficiency teknologi. 

Se bilen utvendig: 

Stort utvalg 

I Norge er det først og fremst en bensinmotor, og fire dieselalternativer som kommer til å rulle. 
Bensinutgaven er 1,8-literen C180 CGI på 156 hk. 
Dieselversjonene starter med C180 CDI på 120 hk, og fortsetter med C200 CDI på 136 hk, C220 CDI med 170 hk, og C250 CDI som yter 204 hk. 
Utpå sommeren kommer V6’eren C300 CDI med 231 hk til rådighet. 
I tillegg finnes det flere bensinalternativer lenger opp på skalaen, om det er ønskelig. 
Administrerende direktør hos Mercedes-Benz i Norge, Johnny Danielsen, forteller at det først og fremst er bensinversjonen C 180 CGI og dieselutgaven C220 CDI de har størst forventninger til. 

Spisset ytterligere 

Det første du vil legge merke til er den nye fronten. 
Dette handler i stor grad om ny form på frontlyktene, fangerne og panseret. 
Sistnevnte nå i aluminium på både sedan og stasjonsvogn. 
Målet til Mercedes-Benz har i så måte vært å skape et større inntrykk av en skarpere kileform, eller pilform om du vil. 
Dette er en del av det nye designuttrykket til Mercedes. 

Klassisk eller sporty 

Fortsatt har de to forskjellige fronter å velge mellom, avhengig av din egen smak. 
Classic beholder den, som det ligger i navnet, klassiske fronten med stjerna som en pokal stikkende opp av fronten på panseret. 
Avantgarde kjører på det litt nyere uttrykket med grovere mønster i grillen og et emblem der stjerna normalt stikker opp. 
Bakover er det lite nytt å finne før du kommer helt bakerst. 
Der har lyktene blitt integrert enda mer med karosseriet, og har fått innslag av LED. 

Fra 
E- og SLS 

Innvendig har det skjedd en hel del. 
Dashbordet er fullstendig redesignet, og en standard skjerm er dukket opp i øvre del av midtkonsollen. 
Endelig begynner Mercedes å lette litt på det gamle urtyske interiøret som har fulgt bilene i alt for mange år. 
Dette har de etter egne utsagn gjort ved å trekke paralleller fra SLS inn i de rimeligere bilene. 
Nåvel. 
Nå er det uansett blitt veldig bra, og den opplevde kvalitetsfølelsen er høy på de rette stedene. 
Balansen mellom et sobert og sportslig uttrykk er midt i blinken, og gir passe doser av begge deler. 

Se bilen innvendig: 

Et par haker 

På veien er det lite som kan sies å være veldig forskjellig fra tidligere. 
Det er ingen påtagende endringer i chassiset, heller ikke i vektendringer. 
Balansen er derfor som før, og du kan få bilen med et aktivt understell med justerbare dempere. 
Personlig foretrekker jeg de passive og mer direkte løsningene bedre, men de gir samtidig ingen muligheter for personlige endringer i forhold til kjørestil som de aktive gjør. 
Motoriseringene er det lite å si på, spesielt ikke mot tidligere. 
Når det gjelder valg av girkasse mener jeg fortsatt at 7-trinns G-Tronic er Mercedes sitt beste kort i denne klassen. 
Det er ingen ting i veien med den manuelle kassen når det gjelder utvekslingen, men i bruk er det en dårlig følelse i overføring mellom motor og gir. 
Den samme upresise følesen finner vi igjen i bremsene. 
Trykk inn pedalen, lite skjer. 
Trykk hardere og det skjer plutselig noe. 
Dermed blir posjoneringen unøyaktig. 
Dette utmerker seg naturlig nok spesielt under aktiv kjøring, men det må ofte til for å finne forskjeller på biler i dag. 

Sterkt premium 

Helthetsinntrykket av den oppgraderte C-Klassen er uansett svært godt. 
Mercedes-Benz trenger ikke fortelle at de stiller i premiumklassen. 
De bor der. 
Det gjør seg også gjeldende i denne. 
Den norske importøren regner med å selge rundt 1.500 C-Klasse i år, og av disse har de estimert at 850 biler vil være stasjonsvogner. 
Nye C-Klasse fortsetter dermed å være en viktig bil for Mercedes. 
Mye utstyr er standard på alle modeller, men de fleste kommer helt sikkert til å plusse på med mer utstyr for noen titusener. 
Mercedes tilbyr også mye aktiv og passiv sikkerhet, men du må innom listen for ekstrautstyr for å finne det mest spennende. 

Rimeligere enn før 

Startprisen for rimeligste sedan er 343.000 kroner. 
Da får du en C180 CDI Classic. 
Stasjonsvognen koster deg 374.000 kroner i samme utførelse. 
Velger du å gå opp til Avantgarde må du slå på 20.610 kroner, til 401.510 for stasjonsvognen. 
Fra Avantgarde til Avantgarde Plus er det på stasjonsvognen en differanse på ytterligere 44.300 kroner, men der følger det også med en lengre rekke med utstyr. 
Deriblant finnes metallik lakk, intelligent lyssystem med bi-Xenon, parkeringssensorer foran og bak, og innfellbart tilhengerfeste. 
Dersom du ønsker 7-trinns G-trnic på sedanen, så er påslaget 30.687 kroner. 
På stasjonsvognen er det et tillegg på 34.079 kroner. 
På alle disse prisene er det et tillegg for frakt og klargjøring. 
Av utstyr utover dette er det naturligvis mulig å gå helt bananas i Mercedes sine lister. 
Er du ute etter den nye C-Klassen, så rekker du knapt glede deg. 
De første bilene står nemlig på kaia. 
Da er det bare å løpe for å kjøpe. 
