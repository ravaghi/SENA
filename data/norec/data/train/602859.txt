Sannheten om Maria Magdalena?
Historien om Maria Magdalena skildres på en vakker, nesten poetisk måte. 
Og filmen markedsføres med at det er den sanne historien om en av bibelhistoriens mest misforståtte skikkelser. 

«Mary Magdalena» 

England 2017 

Drama 

Regi: 
Garth Davis 

Manus: Helen Edmundson, Philippa Goslett 

Skuespillere: Rooney Mara, Joaquin Phoenix, Chiwetel Ejiofor, Ariane Labed, Ryan Corr 

Aldersgrense: 
12 år 

Apostlenes apostel, hore, skjøge, hustru, mor, fristerinne, modig og helgen. 
Listen er lang over motstridende oppfatninger av henne. 
Sannheten er vel egentlig at ingen vet noe helt sikkert. 

Filmskaperne tar seg stor kunstnerisk frihet når de skildrer Marias handlinger og følelser, og hennes private samtaler. 
Filmen får imidlertid godt fram datidens stemning, og hvordan folk desperat ventet på en frelser som kunne redde dem fra romernes tyranni. 
Dette er bare regissør Garth Davis’ andre spillefilm. 
Hans første film «Lion» mottok seks Oscar-nominasjoner, så forventningene var høye. 

Visuelt er filmen nydelig, og det er ingenting i veien med det filmtekniske, eller skuespillerprestasjonene. 
Jeg forstår imidlertid ikke regissørens valg om å la Jesus (Joaquin Phoenix) være så mye i sentrum, mens Maria Magdalena (Rooney Mara) smyger forsiktig rundt og prøver å ta minst mulig plass. 
Dette er jo filmen om Maria. 
Hvor er lidenskapen, kampviljen og opprøret? 
Temperaturen øker litt et par ganger, men jevnt over har filmen litt for lav puls til å virkelig gjøre inntrykk. 
