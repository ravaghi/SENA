Sportslig alternativ til Skoda Karoq
Og du kan leie den ut uten nøkkel. 

Jeg står med en app på telefonen. 
Kartet forteller meg hvor bilen står. 
Jeg trykker på «LÅS OPP»-knappen, og bilen er åpen. 
Nøkkelfri adgang er standard, og startknappen lyser mot meg. 
Her er det bare å starte og kjøre. 

Det oppsiktsvekkende er at vi ikke har møtt noen fra Seat eller fått en nøkkel i hånda. 
Alt vi har gjort, er å godkjenne en leie av testbilen på appen Hyre. 
Den kommer vi tilbake til. 
Se film nederst i saken. 
Vi konsentrerer oss litt om bilen først. 

Vi kjører Ateca, modellen som bør ha størst appell i Norge. 
Det er Seats største SUV, men den plasserer seg størrelsesmessig et stykke under konsernsøster VW Tiguan, som for øvrig selger overraskende dårlig for tiden. 
Den er nesten en direkte konkurrent til den noe mer fleksible Skoda Karoq. 

Den har nemlig uttakbare bakseter på skinner, noe som gir fleksibel størrelse på bagasjerom og bakseteplass. 
Ateca har tradisjonelle bakseter men etter min mening et design som er lettere å like. 
Spesielt i hekken. 
Den ser sporty, nett og lett ut. 

Sporty 

Designen i VW konsernet er ganske ensartet nå for tiden. 
Det går i skarpe linjer og ingen hadde reagert særlig om det var en Audi-, Skoda- eller VW- logo på denne bilen. 
Ateca fås med 1,4 liters turbobensin med 150 hester eller toliter på 190, 7-trinns DSG og firehjulstrekk. 
Det gjør at startprisen på billigste modell blir stive 460 000 kroner. 

Da er det mange etablerte konkurrenter som blir aktuelle, selv om denne har mer utstyr enn du forvente. 
Blant annet berøringsfri åpning av bakluka, nøkkelfri adgang og start, tilhengerfeste, parkeringsvarmer, adaptiv fartsholder, alle tilgjengelige sikkerhetssystemer, parkeringssensorer foran og bak og 8-tommers multimedia-skjerm. 
Går du opp fra Style til FR, får du i tillegg trådløs mobillader, ryggekamera og digitalt display. 

Vår testbil er en schizofren utgave. 
Vi mangler digitalt display, men 19-tommere og FR-logoen er like fullt på plass. 

Dashbordet har egen design, men knapper og hendler kjenner man igjen fra omtrent samtlige VW- og Skoda-produkter. 
Og det er bra. 
Alt er enkelt og funksjonelt, samtidig som man har flere funksjoner enn svært mange andre. 
Seat prøver å skape sin egen identitet med litt annerledes oppsett på de to skjermene, men alt i alt er alt ved det gamle. 
Heldigvis har man også beholdt kortkommandoknappene på hver side av skjermen og rattet med funksjoner kjenner vi igjen fra Skoda - det vil si blant markedets mest enkle i bruk. 
Etter en dag, trenger du ikke se ned på rattet for å betjene noe. 

Stolene har sportslig tilsnitt utseendemessig, men er ikke blant de dyreste. 
Ingen justerbar korsryggstøtte, og alt er manuelt. 
Man sitter likevel greit. 
Baksetene gir plass til voksne. 
Bagasjerommet på 510 er ikke blant de største i klassen, men med 40/60-deling med stor skiluke, samt hanker og smarte rom, er det veldig anvendelig. 

Snerten 

Den kjører omtrent som den ser ut. 
Selv om du bare har en liten 1,4 liter med 150 hester og 250 Nm, er den ganske så responsiv og spretten med litt hardere understell og litt større hjul enn vanlig. 
245/40-19 kler bilen godt og bidrar til at den henger bra med i svingene. 

Selv om vi ikke er helt fornøyd med responsen fra DSG-automaten, er den en sterk bidragsyter til at man får det beste ut av den lille motoren. 
Ateca har flere kjøreprogrammer, både for veien og terrenget. 
Vil du kjøre sportslig, endrer den girkasse- og pedalrespons, men ønsker du å spare drivstoff, blir den aktiv med sylinderkutt dersom den settes i Eco. 
Ved pen langkjøring, klarer du å komme ned mot halvliteren. 
Det er ikke verst for en firehjulstrukket bensindrevet SUV. 

Selges på nett 

Det ble gjort en innsats for å få Seat inn i det norske markedet på 90-tallet, og de lykkes såpass at vi så dem i trafikkbildet, men ikke nok til å forsvare satsningen. 
Nå prøves det igjen, men på en helt ny måte. 
Nå skal Seat hovedsakelig selges på nett, men har også hippe, ungdommelige salgssteder i de største norske byene, foreløpig i Oslo, Bergen og Trondheim. 

Der kan du se og prøvekjøre, dersom det er aktuelt, selv om trender er at stadig færre gjør nettopp dette. 
Du velger mellom modellene Ibiza, Leon (kombi, stasjonsvogn og X-Perience), Arona og Ateca. 
For å strømlinjeforme salget får man de fleste modellene i tre utstyrsvarianter. 
Salgsmetoden blir fulgt med argusøyne av VW i Europa, for om dette funker, vil det bli rullet ut hos Skoda og VW også. 

Tjen penger på bilen din 

Bildeling er det helt store om dagen. 
Tilbudene popper opp i mange varianter. 
Harald A. Møller tilbyr et norskutviklet system med lanseringen av Seat. 
Fordelen med dette systemet, er at du kobler til en boks i bilens diagnoseuttak som overstyres av en app på mobilen din. 
Det muliggjør utleie uten oppmøte dersom bilen er utstyr med nøkkelfri adkomst og startknapp. 
Du trenger ikke å kjøpe en ny Seat. 
Alle med biler nyere enn 2012 som har gått mindre enn 150 000 km er velkommen inn i systemet, dersom du bor i storbyene Oslo, Bergen og Trondheim. 
Systemet utvides etter hvert. 

Biloverlevering skjer via Bank ID og Hyre har fastsatt utleiepriser. 
Appen registrerer hvor langt du kjører, om du passerer bomstasjoner og har full kontroll på hvor mye bensin det er på bilen. 
Leieprisen er fastsatt på forhånd, ut fra størrelsen på bilen, og appen sender regning automatisk og regner inn kostnader for bom, bensin og overkjørte kilometer. 
Som utleier er du sikret via forsikring. 
Alle skader belastes leietaker. 

Videoen under viser hvordan det gjøres. 

Hyre-appen har også et nødnummer som vi fikk anledning til å teste da alarmen gikk på da jeg skulle koble av en tilhenger før jeg hadde låst opp bilen. 
På grunn av en dårlig skjerm, klarte jeg ikke å åpne bilen, men etter få sekunders ventetid på nødnummeret, var både alarmen slukket og bilen åpnet for meg. 

Hyre er en av de aller enkleste utleieløsningene for privatpersoner for øyeblikket, men det kreves noe av bilen, og du kan ikke bestemme utleieprisen selv. 
