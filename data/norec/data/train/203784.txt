Etter 12 år er Corolla tilbake i toppform
I mars er Corolla tilbake i like god form som Golf. 
Men én ting har ikke Toyota klart å fikse. 

For tolv år siden ble Corolla erstattet av Auris i Norge. 
Toyota ville markere at de tok steget inn i en ny tidsalder, med biler utviklet etter europeisk smak. 

Vi har elsket hybrid-teknologien og driftssikkerheten, men et interiør med bruk av hard plast og en kjørestilling dårlig tilpasset norske kropper, har trukket ned helhetsinntrykket. 
Nå har Toyota tatt grep, og i mars er Corolla tilbake på norske veier - i bedre form enn noen gang. 

Endelig en god førerplass 

Det vi umiddelbart opplever som den største forbedring i Corolla er førerplassen. 
Vi har aldri klart å finne den samme gode kjørestillingen i Toyotas biler, som for eksempel i VW Golf eller Ford Focus. 
Nå er dette forandret. 

Rattet i Toyota Corolla har fått en riktigere vinkel for sjåføren og det kan i tillegg justeres mer i lengden. 
I tillegg er setene betydelig bedre, med god sidestøtte og en lengre sittepute, som passer oss mye bedre. 

I Auris hadde vi følelsen av å sitte på setet. 
Her sitter vi i setet. 
Fronten på bilen en lavere og sidespeilene flyttet bakover, slik at utsikten fra førerplassen også er blitt bedre. 
Det er blitt enklere å oppdage fotgjengere ved gangfelt og syklister i rundkjøringer. 

Kanskje ikke like viktig, men likevel en stor forbedring, er bruken av bedre og lunere materialer i interiøret. 
Borte er mye av det plast-preget som mange har sett på som negativt. 

Bedre kjøreegenskaper 

Nye Corolla er bygget på Toyota New Global Architecture-plattform (TNGA). 
Med den følger også nytt understell og hjuloppheng. 
En ny, flerstags bakaksel, som skal gi bedre veiholdning på svingete veier, er ett av elementene. 
I tillegg er karosseriet til Corolla blitt 60 prosent stivere, en del lettere og tyngdepunktet i bilen er senket noe. 

Til sammen gjør dette at bilen reagerer kjappere og mer presist på styringen, er mer stabil og krenger mindre under kjøring på svingene veier. 
Dette har først og fremst med sikkerhet å gjøre, men bidrar også til at Corolla faktisk er blitt ganske morsom å kjøre. 
I tillegg gir det nye understellet bedre fjæringskomfort enn i «gamle» Auris. 

En utstrakt bruk av støydempende materialer skal gi lavere innvendig støy. 

Bilene vi har kjørt kjørte i Spania, hadde dekk med dimensjon 225/40 R18. 
Erfaringsmessig gir disse fra seg en del støy. 

De fleste bilene som kommer til Norge får 16-tommers hjul, noe som etter vår erfaring er mer komfortabelt. 
Det endelige svaret på støyen får vi imidlertid ikke før bilen setter hjulene på piggdekk-slitt norsk asfalt. 

To hybrid-drivverk 

I et forsøk på å tilfredsstille de som ønsker en mer sportslig følelse, har Toyota utviklet et nytt hybrid-drivverk, som består av en to-liters bensinmotor og en elmotor på til sammen 180 hester. 

Ifølge Toyota klarer denne bilen 0-100 km/t på 7,9 sekunder, noe som er raskere enn VW Golf med 150 hester. 
Mer trekkraft på lave turtall skal gi en bedre kjørefølelse. 

Vi tviler ikke på at bilen klarer det Toyota sier. 
Det er egentlig bare å tråkke gassen i bunnen, så ordner den trinnløse girkassen resten. 
Giret kan også styres «manuelt», med hendler bak rattet. 

Til tross for sterkere motor og bedre kjøreegenskaper, føles ikke bilen veldig sportslig. 
Det henger sammen med den trinnløse girkassen, som er standard på alle Toyotas hybrider. 

Bensinmotoren har en tendens til å fyke opp i høyt turtall under akselerasjon. 
Ingeniørene har jobbet mye for å løse dette, blant annet ved å bruke mer av effekten fra elmotoren under akselerasjon, men har altså ikke klart å fikse det helt. 

Litt bedre er det riktignok blitt, men fortsatt blir det mye turtall og på-følgende støy når du akselererer kraftig. 
Etter noen mil bak rattet legger vi oss til en kjørestil med mer forsiktig bruk av gasspedalen. 
Da jobber motor og gir sammen på en effektiv og komfortabel måte. 

Bestselgeren 

Hvor mye ekstra du må betale for det nye hybrid-drivverket på 180 hester, er ennå ikke klart. 
Det spiller egentlig ikke så stor rolle, for det er neppe mange i Norge som kommer til å kjøpe det uansett. 

Bestselgeren blir bilen med det nye 122-hesters hybrid-drivverket. 
Akselerasjonen blir tregere, men sammen med det trinnløse giret gjør det bilen lettkjørt, og gir et forbruk på bare 0,43 liter på mila etter den nye, strengere WLTP-testen. 

Dette er noe de fleste vil kunne oppnå på norske veier. 
Corolla kommer ikke med dieselmotor, og vanlig bensinmotor tas bare inn på bestilling. 

Corolla kommer både som fem-dørs kombi og stasjonsvogn til Norge. 
Stasjonsvognen blir bestselgeren av to årsaker: 

Praktisk stasjonsvogn 

Toyota Corolla stasjonsvogn er seks centimeter lengre enn dagens Auris og har fått ti centimeter lengre akselavstand. 
Det betyr først og fremst at benplassen i baksetet er blitt bedre. 

Batteriet til hybrid-drivverket er plassert under baksetet, noe som gjør at vi sitter ganske høyt her. 
Ikke minst barn setter pris på den ekstra utsikten dette gir. 

For lange voksne kan det imidlertid bety at takhøyden blir i minste laget, spesielt i bilene med soltak. 
Bagasjerommet på 598 liter er omtrent like stort som i gamle Avensis. 

Slår du ned bakseteryggene, er lengden god nok til de fleste IKEA-pakkene. 
Corolla hybrid kan nå trekke henger på 750 kilo. 
Det betyr at den er praktisk nok til en familie med ett eller to barn. 

Komplett sikkerhetsutstyr 

Mye nytt og viktig utstyr er på plass i Corolla. 
Et stort og tydelig head-up display på frontruten (ekstrautstyr) gir viktig informasjon om hastighet, navigasjon etc. under kjøring. 

Dashbordet er oversiktlig og byr blant annet på tredimensjonal visning (verdens første ifølge Toyota) av instrumentene. 
Den store berørings-skjermen betjener du like enkelt som mobiltelefonen din. 

Alt sikkerhetsutstyr blir standard på Corolla. 
Bilen får blant annet nød-brems som kjenner igjen fotgjengere og syklister i mørke, LED-lykter med automatisk fjernlys, skiltleser som kan justere farten til bilen etter hastighetsskiltene, adaptiv fartsholder som følger bilen foran fra 0-180 km/t, samt kollisjonsvarsler. 

Corolla blir dermed en av bilene i kompakt-klassen med mest sikkerhetsutstyr som standard. 
I tillegg får den E-Call, som varsler nødetatene automatisk ved en ulykke, trådløs lading av mobiltelefonen og et system som parkerer bilen automatisk. 

Tipp prisen 

Hvor mye av komfort-utstyret som blir standard på Corolla har den norske importøren ennå ikke avgjort. 
Heller ikke prisen er klar, men den sier seg nesten selv når vi ser på konkurrentene. 

En VW Golf med 115 hesters bensinmotor og automatgir koster fra rundt 335.000 kroner. 
Vi tipper at Corolla vil koste fra 315.000 kroner i femdørs-utgave og rundt 15.000 kroner ekstra for en stasjonsvogn - i tillegg kanskje 20.000 kroner dersom du ønsker en 180-hester. 
De endelige prisene blir klare i begynnelsen av desember. 
