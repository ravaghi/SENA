Simon & Garfunkel:«The Essential Simon & Garfunkel» 

(Legacy/Sony) 

40 biter årgangspopgull 

Å oppdrive en kjapp og konsis, énpakkeløsnings Simon & Garfunkel-CD har til nå faktisk ikke vært så lett: 
Dette er løsningen for dem som synes at en enkel-CD blir i snåleste laget (og det blir det) og at de to tilgjengelige multi-CD boksene blir for store og uhåndterlige (og det er de). 

De gjenforenes i disse dager - utvilsomt et resultat av den kommersielt sett begrensede suksessen som er blitt låtskriver Paul Simons to siste soloalbum til del, og det kan sikkert bli riktig pinlig. 
Men ingen kan ta fra Simon hans fantastiske melodiøre og evne til å skrive tekster skyhøyt over det gjennomsnittlige, både da og nå. 
Irriterende pseudopoetiske kunne de være, ingen tvil om det, og Art Garfunkels sølvguttrøst ble smått komisk allerede idet hårfestet hans begynte å tape kampen rundt 1968 en gang. 
Dette er uansett musikk som har overlevd nærmest urørt av tidens tann, i kraft av pur, ubesudlet melodiøsitet. 
Duoens beste album, «Bookends» (1968), er heldigvis rikt representert, og den eneste litt underlige utelatelsen er «April, Come She Will». 
Vi overlever det. 
Alle som liker musikk, trenger å eie sanger som «I Am A Rock» og «America». 
Kjøp dem her. 

MORTEN STÅLE NILSEN 
