Sutring og følelser
Regi: 
Anthony Minghella. 
Genre: 
Drama. 
Amerikansk 

STJERNER: 
Jude Law, Juliette Binoche, Robin Wright Penn, Martin Freeman. 

HANDLING: 
To dynamiske og fremadstormende London-arkitekter legger virksomheten sin til Kings Cross. 
De blir raskt ofre for lokale skurker som grafser til seg det som er av nytt PC-materiale. 
En ung gutt, hans bosniske mor, den ene arkitektens kjæreste, hennes hyperaktive datter, samt en hore krysser hverandres spor i denne filmen som handler om konkrete tyveri, og mennesker i livskrise. 

DOMMEN: 
Minghella (Den engelske pasienten, Cold Mountain) evner godt å ta menneskelige steminger på pulsen. 
Her får han god hjelp av skuespillere som alle vet å spille på nyansene. 
Innpakningen er delikat og lekker, men skjuler ikke den i overkant konstruerte intrigen som etterhvert utvikler seg i en søkt retning. 
Der den geniale filmen «Babel» skapte en sterkt medrivende sammenflettet handling av de ulike sidespor, blir denne film en hybrid med sutring og følelser, dog akkompagnert av noen doser herlig humor. 
Jude Law oser av frustrasjon og nyervervet innsikt i sitt anstrengte forhold til samboeren (Wright Penn). 
I møte med den unge tyvens bosniske mor (Binoche) trekkes han mot følelser som lenge har vært skjult. 
Minghella forsøker å skape et moderne samfunnsdrama, der flytninger og flyktige sjeler er temaet. 
Men det er en historie med ytre vrier som ikke stikker særlig dypt. 
