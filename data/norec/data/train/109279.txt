Konsertanmeldelse:Stilsikre Dybdahl 

Thomas Dybdahl har for lengst utviklet sin egen stil. 
Den er han trygg i. 

Konsert: 
Thomas Dybdahl Sted: 
Drammen Teater Aktuell plate: 
What's Left Is Forever DRAMMEN(VG)Han er fremdeles glad i country-beaten, men presser hviskende frem tekstene sine i et emosjonelt leie som ligger et sted mellom soulen og gospelen. 
Thomas Dybdahl er seg selv lik, og det går rett i hjertet på flere og flere av oss. 

Under sin norske turnéstart i Drammen Teater onsdag kveld var han kanskje i overkant emosjonell og ivrig innledningsvis. 
Tåspissfølelsen er på plass allerede i åpningen "This Love Is Here To Stay", og i påfølgende "The World Is My Oyster" danser han regelrett ballett med gitaren, mens ordene hulkes frem på en måte som sikkert kunne ha inspirert Ylvis-brødrene til en parodi. 

Men Dybdahl har også evnen til å dra på vokalt, heldigvis. 
Leken er han også. 
Under "Cecilia" ber han publikum synge refrenget for han, noe som gjentas i det siste ekstranummeret "Honey". 

Men samme hvor mye publikum elsker det; det blir noe stivt og lite spontant over allsangnumre som først må læres bort av artisten selv, spesielt når slike seanser avslutter konserten. 

Likevel er Drammen Teater og et sittende publikum en setting som kler Thomas Dybdahls intime låter. 
Et usedvanlig sterkt midtparti startes med "U" og går via den intense "But We Did" til en storslått og cinematisk "Easy Tiger" i en cabriolet-versjon som dufter av californisk sol. 

Akkurat da er Drammen Teater verdens hyggeligste sted å være. 

Og vi har ikke glemt at Thomas Dybdahl er en utmerket, uforutsigbar og oppfinnsom gitarist. 
Legg til et band som kompletterer stemningene hans perfekt, og du har oppskriften på hvordan du kan få en vellykket høstkveld med et lite glass i hånda. 

Og glem for all del ikke kjæresten i den andre! 

STEIN ØSTBØ 
