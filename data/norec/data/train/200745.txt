PRØVEKJØRT:Mye rimeligere V60 

Vi har vært i Sverige og kjørt mange mil i det Volvo satser på blir storselger i år: 
V60 DRIVe. 

GÖTEBORG (DinSide Motor): 
Volvo har nå litt av et oppbud av modeller i mellomklassen, fra kompakte S40 og V50 opp til V70/XC70 og S80. 
Midt imellom kommer radarparet S60 og V60. 
Vi har behørig omtalt disse modellene i versjonene som har vært tilgjengelige til nå. 
Lenker til disse testene finner du nederst i artikkelen. 

Hittil høy terskel 

Mange har nok siklet på S60 og V60 siden lanseringen men funnet den prismessig uoppnåelig. 
Per i dag har rimeligste V60-versjon vært bensinmodellen T3 med 1,6-liters motor og 150 hestekrefter med en prislapp på . 
For de som skal ha diesel - og det gjelder jo de fleste - har innstegsmodellen frem til i dag vært 
D3 med den fornyede og spreke femsylindrede tolitersmotoren på 163 hestekrefter. 
Den starter på 399.000 kroner. 
(Les vår test av V60 D3 her). 

Men nå har vi altså kjørt V60 DRIVe, som senker terskelen for å bli V60-kunde betraktelig.. 

Fra 318.000 kr 

Det eneste som skiller denne bilen fra de øvrige versjonene av V60 er i bunn og grunn motoren, DRIVe-logoen som går igjen hist og her - og prislappen. 
DRIVe-utgavene kom helt nylig i produksjon og vil fra starten av ligge i prislisten som 2012-modell fra den 29. april. 
Innstegsversjonen koster 318.000 kroner før leveringsomkostninger og prisen øker med 15.000 kroner for hvert utstyrsnivå via Kinetic og Momentum til Summum (363.000 kroner). 
Også DRIVe er tilgjengelig i R-Design-versjon og koster da 376.000 kroner. 
Det er selvsagt mye penger, men det er også mye og godt utstyrt bil. 

Vi har kjørt både S60 og V60 i R-Design-utgave tidligere. 
Det kan du lese om her. 

Volvo på fremmarsj 

Volvo har virkelig lykkes med sitt DRIVe-program så langt. 
Takket være de lavere avgiftene disse versjonene utløser, både på effektsiden og utslippssiden, har Volvo kunnet konkurrere effektivt mot aktørene i mellomklassen og Volvo V70 presterte å bli Norges nest mest solgte bilmodell i fjor etter VW Golf, men foran konkurrentene Toyota Avensis, Ford Mondeo og VW Passat. 
Dermed er også Volvo igjen et stort bilmerke her i landet. 

Mer optimal drivlinje 

Kjøreturen med V60 DRIVe gjorde noen av våre forhåndsbekymringer til skamme, blant annet at bilen ville oppleves som undermotorisert. 
V60 DRIVe har fått en oppgradert versjon av 1.6-dieselen som har internkoden DV6 C (mot tidligere DV6 B). 
Den produserer 115 hestekrefter mot tidligere 109, hvilket ikke er det viktigste: 
En kraftigere trekkraft på 270 newtonmeter samt introduksjonen av en sekstrinns manuell girkasse i stedet for femtrinnskassen fra tidligere har gjort at kreftene kan utporsjoneres mye mer optimalt. 

Akkurat nok krefter 

0-100 kilometer i timen på 11,3 sekunder er helt OK (S60 greier 10,9), men viktigere er det at det er tilstrekkelig med kraftressurser i lavt/middels turtallregister til å kunne foreta normale forbikjøringer og dra tyngre lass oppover bakkene. 
Ikke at bilen har noe overflod av krefter, men til innstegsverjon å være er dette helt greit, i motsetning til hva vi tidligere har opplevd med V70 DRIVe (les her vår test av den fra sommeren 2009). 
Med andre ord sitter vi igjen med inntrykket av en fullverdig Volvo V60 med alldagsdugelighet kombinert med et relativt demokratisk kostnadsnivå. 

Nøysom 

Forbruket, som oppgis til 0,45 liter per mil ved blandet kjøring, er anstendig lavt, men på våre testeksemplar greide vi på det beste 0,51 ved forsiktig kjøring. 
Dette var imidlertid ikke innkjørt i det hele tatt og erfaringen tilsier at tallene gradvis kan forbedres. 
At det går an å kjøre denne ganske så økonomisk er uansett klart. 

Volvo-importøren satser på å få avsetning for 3.000 eksemplarer av V60 i år - samt 500 av S60 (sedanversjonen). 
Av disse regnes det med at cirka 70 prosent vil være DRIVe. 
