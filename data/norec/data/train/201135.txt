New Balance 1220
Stor og solid, traust og trygg, ikke laget for fart. 
Denne skoen er en Peugeot 607. 

LES OGSÅ: 

Mange forbinder løpesko fra New Balance med solide sko for mengdetrening. 
Dette er en sko i den kategorien. 

Selskapet har i årenes løp levert en rekke liknende sko. 
Testløperne forventet sko over 400 gram, og ble derfor overrasket over at 1220 var så lettløpt som de er. 

Skoens hoveddeler: 

Mellomsåle av EVA og C-CAP. 

Støtdemping av dempematerialet Abzorb i forfot og hæl. 
Stability Web og New Balances Rollbar på innsiden av foten motvirker overpronasjon. 

Overdel av syntetisk lær og mesh. 

Støtdemping bak/foran: 
New Balance skuffer ikke - her er det bunnsolid demping, spesielt i hælen, takket være det solide sjokkabsorberende Abzorb-materialet. 

I forfoten består støtdempingen av mindre Abzorb. 
Skoene har derfor mindre demping foran enn sko som Asics Gel-Nimbus og Reebok Premier Road. 

Dette overrasket testløperne. 
De reagerte ulikt. 
Testløper A mente forskjellen ble for stor: 

- Det gir ikke foten en naturlig bevegelse. 
Jeg merket en viss ubalanse mellom hæl og forfot, sa han. 

Effektivitet/fartsfølelse: 
Testløper B var noe mer positiv. 
Han mente kontakten med underlaget ble god. 

- Det gjør skoene overraskende lettløpte til mengdetreningssko å være. 
Den medgjørlige lesten gjør også sitt, sa han. 

Lesten er myk. 
Det samme gjelder selve dempematerialet. 
Dette gjør fartsfølelse og fraspark akseptabelt. 

La deg dog ikke lure: 
Dette er ingen lettvektssko. 

Stabilitet/passform: 
New Balance 1220 er nemlig en sko som skal motvirke overpronasjon. 
Slike sko er sjelden lettløpte. 

Forklaringen? 
Skoene har mye mindre stabiliserende effekt enn andre overpronasjonssko. 
Forskjellen til for eksempel Asics Gel-Koji er svært stor. 

- Med Koji er du John Wayne. 
Med New Balance 1220 er du bare Butch Cassidy, sa en av testløperne. 

New Balance markedsfører skoene som en overpronasjonssko. 
DinSides testløpere mener det bare er delvis korrekt. 

- Jeg overpronerer ikke, men merket lite til de stabiliserende elementene, sa testløper A. 

Overpronerer du mye, bør du derfor velge andre sko. 
Overpronerer du noe, er disse skoene et godt valg. 

Ellers er skoene en tanke smalere enn andre overpronasjonssko. 
Det gjelder også tåboksen. 
Hælgrepet er godt. 

Noe smale. 
Lite til middels som motvirker overpronasjon. 
Relativt lettløpt, men ingen mokkasin. 

Sålegrep asfalt/grus: 
Grepet var normalt godt på alle underlag, men best på asfalt. 

Vekt: 
Vekten sier 385 gram. 
Alle testløperne bemerket at skoene kjennes lettere enn ventet. 
Følt vekt er mindre enn målt vekt. 

Utseende: 
Standard, småkjedelig design med mye hvitt. 
Traust, sa testløperne. 

Konklusjon/løpsfølelse: 
Som overpronasjonssko? 
For moderat. 
Som mengdetreningssko? 
Kurant. 
