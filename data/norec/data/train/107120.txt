Bruce Springsteen:«Born To Run» 

(Columbia/Sony BMG) 

30-årsjubileum for rockmusikkens vakreste dagdrøm 

«Born To Run» (1975) er som en amerikansk filmmusikal: 
En fantasi (om du er velvillig) eller en løgn (om du vil være vrang). 
Det taler til Bruce Springsteens evige ære at han selv kom til erkjennelse av dette, og tre år senere lagde den mye sannere og enda bedre «Darkness On The Edge Of Town». 
Men som en amerikansk filmmusikal av ypperste støpning, er det ingen tvil om at «Born To Run» er en forlokkende sak; en plate som beriker livet ditt, i alle fall i teorien, mens den står på. 
Ikke til å kimse av. 

«Born To Run» spiller som «West Side Story» produsert av Phil Spector, og kjernen i den unge Springsteens prosjekt - å finne en slags magi i det hverdagslige og det vanlige - føles barnlig, men har likevel stor verdi i seg. 
«Born To Run» er et album for dagene da de fleste andre simpelthen ikke virker. 

Dessuten - nå kan også vi for første gang se «rockens fortid»: 
Nyutgivelsen kommer med to DVD'er: en to timer lang konsert fra London i 1975, samt en halvannen time lang dokumentar om albumets tilblivelse. 
De forteller om en ung mann hvis ambisjon var så fokusert at selv de svake sangene hans virket sterke, og er begge utmerkede. 
Du kan vel ikke unnvære denne boksen, egentlig. 

MORTEN STÅLE NILSEN 
