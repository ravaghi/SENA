Wedding Band S01
En trivelig serie, som prøver litt for hardt. 

Det lover ikke godt når en serie er kansellert før den rekker å bli vist på fjernsyn her til lands. 
Når det skjer er det ofte ikke grunn til å ofre serien noe tid i det hele tatt. 

Det ble kun én sesong av den amerikanske komiserien Wedding Band, før selskapet TBS tok den av plakaten, men det er synd, for denne lettbeinte serien er et trivelig innslag i tv-hverdagen. 

Fire kompiser, mange bryllup og et band 

Som du kanskje har skjønt av navnet så handler Wedding Band om et band som spiller i bryllup. 

De fire kompisene, Tommy, Eddie, Barry og Stevie, bruker all fritiden sin på spillejobber på konfirmasjoner, bar mitzvaer og selvfølgelig bryllup, med bandet «Mother of the Bride». 

Gutta har spesialisert seg på å ikke bare spille bra, men på å gjøre kvelden så minneverdig som mulig, og kanskje ta med seg en dame eller to hjem når de går også. 

Brian Austin Green, kjent fra Beverly Hills 90210, spiller hovedrollen som vokalistkjekkasen Tommy, som kommer i trøbbel når bandet skal spille i bryllupet til hans gamle flamme. 
Harold Perrineau fra LOST spiller Stevie, den nye fyren i bandet, og deretter har vi Peter Cambor og Derek Miller i rollene som familiemannen Eddie og supernerden Barry. 

Skuespillerne har en god kjemi seg imellom og det er lett å tro på at dette bare er en kameratgjeng som en eller annen gang hadde en god idé om å starte et band. 

Se en bakomvideo om hvordan bandet ble til her: 

Prøver for hardt 

Wedding 
Band er en komiserie, men den er ikke så morsom som den ønsker å være. 
Scenene som åpenbart er laget for å fremkalle latterkuler hos publikum virker påtvungne, som om alle de involverte prøver litt for hardt. 

Et eksempel er når Tommy ved et uhell skyter en champagnekork i puppen på bruden, sin tidligere kjæreste Ingrid, slik at lufta går ut av den falske puppen hennes. 

Det er litt for simpel humor til at jeg gidder å le av det, og når det i tillegg er for langt mellom poengene som faktisk er gode,så svikter serien som komedie. 

Enkel underholdning 

Tross feilslått komikk er Wedding Band likevel en trivelig serie, rett og slett på grunn av den gode kjemien mellom Green, Perrineau, Cambor og Miller. 
Jeg blir i godt humør av samspillet mellom dem. 

Skuespillerne skal visstnok ha brukt en måned før innspilling bare på å «jamme» sammen, og det høres, for Mother of the Bride kunne lett ha vært et ekte band, og det er når gutta står på scenen at magien skjer. 

Mother of the Bride har sin egen vri på kjente låter ut i fra hvordan type bryllup de spiller i. 
Jeg elsker for eksempel countryversjonen deres av «I Will Survive», og når de øver på New Radicals sin klassiker «You Get What You Give» storkoser jeg meg i sofaen. 

Wedding 
Band er lettbeint og enkel underholdning som du kan slappe av med. 
«Feel good» er stikkordet for denne serien. 
Ikke forvent deg intelligent humor du kan le deg støl av, men forvent deg trivelige øyeblikk du kan smile av. 

Jeg har kun sett den første episoden i serien, men kommer nok til å følge litt med på Wedding Band, som du kan se på TV3, torsdager klokken 22.30. 
