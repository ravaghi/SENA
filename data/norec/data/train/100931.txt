Filmanmeldelse:Hacking på det jevne 

B-action fra tidligere mester 

Han er ikke din vanlige anemiske, bebrillede Hollywood-datahacker Nick Hathaway i denne «cyberthrilleren» fra Michael Mann («Public Enemies», «Heat»). 
I Chris Hemsworths skikkelse er hackeren denne gang en handlekraftig muskelbunt med damedrag. 
Og selv om det er (noe oppskrytte) Mann som regisserer ham, kunne han kommet ut av hvilken som helst b-actionfilm. 
I «Blackhat» soner han for datakriminalitet, og i likhet med Gavin i «House of Cards» må han motvillig bistå FBI da en global hackerliga lager baluba ved et kinesisk kjernekraftverk – og like etter får tallene i kok på børsen i Chicago. 

Det viser seg at koden som er brukt ble skrevet av Hathaway selv, sammen med hans gamle kinesiske college-venn Chen Dawai, som siden har svingt seg oppover i det kinesiske forsvaret. 
Jakten på den globale hackerligaen (vaskeekte tegneserieskurker alle som én) sender dem Asia rundt - det er i hvert fall ikke vanskelig å forstå hvor pengene har kommet fra til denne produksjonen. 
Vi kjenner igjen Michael Manns melankolske sveip over storbylandskaper med neonlys og skyskrapere, og noen av actionscenene dirrer av nerve. 
Dessverre er det ikke så fryktelig mye mer minneverdig å ta med seg fra «Blackhat». 
Til det er manuset altfor generisk og scenene med overvåking av skjermer akkompagnert av trøttsom «teknoprat» altfor mange. 
Følelsen av at noe fryktelig ille står på spill når ikke ut av lerretet – «Blackhat» er overraskende konvensjonell actionfilm. 

ØYSTEIN DAVID JOHANSEN 
