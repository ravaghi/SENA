Funky hiphop fra Salvador
"Alle som har kommet hit er down with us" synger Salvador Sanchez og Gift, noe som nok er sant. 
Det er god stemning i Ravnedalen på en av sommerens første, varme kvelder. 

KRISTIANSAND : Salvador Sanchez inntok scenen på Café Generalen i Ravnedalen på fredag, med et solid band i ryggen, gjesteartister og i underkant av 200 publikummere. 
Salvador Sanchez har fått bra kritikk for sitt nyeste album, «Happy Daze», som også er navnet på kveldens første låt. 
Backingtrack med synthbass som rister seg inn i hjertet, stødig groove av trommeslager Trygve Tambs-Lyche, funky bass av Morten Martens og smakfull gitar fra Kjetil Grande gjør dette til en fantastisk åpningslåt. 
Deretter kommer det flotte sanger som perler på en snor, med godt planlagte overganger. 

Visuelt sett gjenspeiler bandet musikken, som er en slags kollisjon mellom funk og hiphop med fargeglade dressjakker, hatt og mørke solbriller, mens Salvador er kledd i den typiske hettegenseren. 
Dessverre er Salvador stillestående på scenen, og opptredenen mangler energi. 
Derimot, har han fine gestikulasjoner som passer til, og skaper liv i teksten. 
Salvador har også en fin artikulasjon, og formidler teksten med troverdighet. 

Etter fem låter fra Salvador, kommer Gift inn på scenen. 
Sammen, fremfører de blant annet låten «Her til lands». 
Sjangeren går over til mer standard rap, med et repetitivt komp. 
Dette er en grei variasjon, men det blir en liten nedtur i forholdt til de første låtene av Salvador. 

Konserten avsluttes med flere sanger fra Salvador. 
«Writing My Name», som er en låt med litt grov tekst, ble sensurert med gestikulasjoner og ”Wack, wack”. 
Et morsomt påfunn som fungerer bra helt til det ble for mye av det gode, og sangen blir kjedelig og ensformig. 
Heldigvis avsluttes konserten med en fantastisk ”fattigmannsfunk”, sangen «Bottom Funk». 
Engelsk og spansk tekst i fin harmoni, 80-talls synthesizer, og en bass som skjærer gjennom lydbildet, gir god trøkk på den lille scenen. 

Ekstranummer fremfører Salvador sammen med gjesteartist nummer to, Oscar Sepulveda fra bandet «Darkside of the Force». 

Salvador Sanchez har et sterkt repertoar av låter, og gir oss derfor en sterk konsert. 
