Plateanmeldelse:Demi Lovato – «Confident» 

Vokalonani for viderekomne. 

Amerikanske Demi Lovato har de siste årene måttet betale en høy pris for å være i rampelyset. 

Rusavhengighet, spiseforstyrrelser og utbrenthet – angivelig som resultat av kommentarfeltets irettesettende natur – har bydd på et par hemsko det skal godt gjøres å gå tørrskodd i. 

Som kvinnelig popartist har hun for eksempel i fullt alvor måttet stå til rette i intervjuer for å ha gått opp i vekt. 
Det absurde premisset for en slik utspørring er selvsagt ikke målbar, men for Lovato har de onde tungene i hvert fall gitt henne en gyllen anledning til å skrive et album avlet frem av berettiget opposisjon. 

Fra første kutt (tittelsporet) gjør Lovato det klart: 
Selvrealiseringen er nå orkestrert på hennes premisser. 
Radiohiten «Cool For The Summer», med rette omtalt som en Katy Perry-ripoff, er et pop-anthem som uten tvil får rotasjon ut året. 

Ikke overraskende er det popmusikkens frottør Max Martin som har produsert begge låtene. 

Lovatos vokalprestasjoner imponerer. 
Hun er privilegert med et stemmeregister som kan parkere de fleste, bare hør på «Stone Cold», selv om platen nok hadde hatt godt av færre moduleringer på én gang. 

På «For You» tipper for eksempel de maksimalistiske refrengene, dandert i eurotrash-produksjon, over i parodisk inderlighet. 
Har du fantasien inntakt, tenk Céline Dion med samtlige av morsomme effekter en produsent har tilgang på. 

Noen av de mer lavmælte øyeblikkene på platen – som «Father», en slags emulering av Barbra Streisands fineste øyeblikk i «Yentl» – kunne med fordel vært sakset vekk. 

Like fullt: 
«Confident» er tidvis en tour de force i segmentet «stadionpop», som et slags lydspor skreddersydd til konfettikanoner som går av hvert eneste minutt. 

På et helt album blir det innbitte overlevelsesinnstinktet noe påtrengende, takeoff-øyeblikkene for mange og EDM-tilsnittet i produksjonen for kalkulert. 

Men at Lovato synger som en gud er det ingen tvil om. 

BESTE LÅT: 
«Confident» 
