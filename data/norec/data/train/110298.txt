Film:Kamp over kvinne 

To bestekompiser faller for samme dame; da er alt tillatt i krigen om hennes gunst og brunst. 

Men selv barskinger som Tom Hardy og Chris Pine, og en alltid velopplagt Reese Witherspoon, kan ikke skjule en heller middelmådig og forutsigbar story. 

Riktignok har filmen sine momenter av både humor, romantikk, action og broderlig vennskap; greit servert i et kjapt tempo. 

Gutta er CIA-kompiser som midlertidig er plassert til kontorarbeid etter et delvis mislykket raid i felten. 
Dating er et greit tidsfordriv - helt til de begge blir forelsket i samme «tidsfordriv». 
Damen på sin side er et oppegående, allsidig vesen som Witherspoon forsvarer hjertelig. 

Problemet er at filmen er snekret sammen av klisjéfylte replikker og scener som er brukt i dusinvis av tilsvarende filmer. 
Det skal ikke mye til for å gjette neste steg i handlingen. 

Bonusen er sjarmfaktoren til de involverte i trekant-krigen, pluss Chelsea Handler som velmenende mentor i businessen om hvordan velge riktig mann. 
