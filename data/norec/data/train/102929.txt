Test av BMW 520d Touring:Sportslig kjøreglede 

Hvis Audi er det beste valget for familien er BMW 520d bilen som virkelig setter føreren i sentrum. 
Maken til kjøreglede finner du ikke hos noen av konkurrentene. 

Den direkte styringen, den litt lave sitteposisjonen og fart og akselerasjonsdata som også slår Audis splitter nye modell, imponerer. 

0-100 km/t på 8,9 sekunder med den manuelle girkassevarianten er faktisk et halvt sekund raskere enn A6 stasjonsvogn med nøyaktig like mange hestekrefter. 

Tittelen som Norges mest sportslige stasjonsvogn beholder den også etter dette møtet med Audi A6. 

For dem som ikke spretter ut og inn av en så vidt lav bil, scorer BMW litt lavere. 
Audi A6 er en bil som det er enklere å komme seg inn og ut av. 

Vel inne i kupeen er også sikten rundt bilen noe dårligere i BMW-en. 
Bilen føles også noe mindre letthåndterlig, spesielt i lave hastigheter, sammenlignet med den nye A6en. 

Plassen i baksetet er noe dårligere enn i Audien. 
En stor mellomakselstunnel stjeler også en del gulvplass for de bak. 

Bagasjeplassen er også marginalt dårligere i 520en. 

Støy ved kjøring er, som i konkurrenten, ikke noe stort spørsmål på denne klasse biler. 

Her er stort sett alt av sikkerhetsutstyr, underholdningssystemer og annen teknologi tilgjengelig. 

VGs gjennomgang av BMWs liste viser at de generelt sett hverken skiller seg ut i positiv eller negativ forstand, sammenlignet med prisene BMW krever. 

Men Audien har en ørlite bedre standardutrustning med sin Drive Select løsning og sitt fargedisplay. 
Den bakhjulsdrevne BMW-en blir derimot levert standard med luftfjæringer på bakakselen, så her er det mer smaken for forskjellig type ekstrautstyr som skiller. 

For å få åttetrinns automatkasse øker inngangsprisene på bilen fra 508.300 kroner til 528.500 kroner. 

Vil du ha kombinasjonen diesel, automat og trekk på alle fire er den rimeligste varianten 525d XDrive. 

Den har en to liters diesel med 211 hestekrefter og koster fra 701.600 kroner. 

HER ER VÅRE VURDERINGER: 

Førermiljø: 
Svært høyt kvalitetsnivå, noe dårligere sikt rundt bilen, mer kronglete å komme seg ut og inn av. 
Bare en grunn koppholder foran ved manuelt gir. 

Kjøreegenskaper: 
I litt fart er BMW-en i en klasse for seg i dette prissegmentet. 
Ikke fullt så lettkjørt som Audi i lavere hastigheter. 

Familiemiljø: 
Mindre i baksetet, lavere sittehøyde, ikke fullt så bra som konkurrenten på dette punktet. 

Miljø: 
Tatt i betraktning en motor på 163 hestekrefter er et forbruk på 0,49 l / mil meget bra. 

Sikkerhet: 
Toppscore for sedan i EuroNCAP. 
Alt mulig sikkerhetsutstyr tilgjengelig. 

Å eie: 
Norges mest fornøyde bileiere kjører BMW ifølge NAFs eiertilfredshetsundersøkelse, AutoIndex. 
Det borger for en attraktiv og lettsolgt bil i bruktmarkedet. 

Å kjøpe: 
Dyrt ekstrautstyr i denne klassen, men bilen kommer med god standardutrustning. 

Design: 
Stilfull og konservativ hele veien, men den nye modellen som kom i fjor gjør at BMW skiller seg mindre fra Audis dempede ytre nå enn for noen år siden. 
