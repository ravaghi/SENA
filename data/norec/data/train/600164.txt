Forrykende actionmoro!
Sør Korea 2009 

Regi: 
Kim Jee-woon 

Manus: Kim Jee-woon, Kim Min-suk 

Musikk: 
Dalparan og Jang Yeong-gyu 

Skuespillere: 
Jung Woo-sung, Lee Byung-hun, Song Kang-ho 

Sensur: 
15 år 

Egnethet: 
Ungdom/voksen 

Dette actiondramaet, signert Kim Jee-won, henter sin handling fra slutten av 1930-årene under den japanske okkupasjonen av Mandsjuria. 
Hovedfigurene er tre koreanere i landflyktighet: en dusørjeger (modellert med kraftige penselstrøk etter Clint Eastwoods figur i Sergio Leones westernfilmer), en ond leiemorder (en slags forsumpet utgave av Lee van Cleefs figur i de samme filmene) og en lystig/komisk lykkejeger (en kruttsterk blanding av Eli Wallach/Bud Spencer/Terence Hills figurer i italienske westernfilmer generelt). 
De er alle på jakt etter et skattekart. 

Av det faktum utspinnes, utvirvles og utdrønnes det følgende ingredienser i Kim Jee-woons fresende, filmatiske stekepanne: 
Togran. 
Slåsskamper med revolvere, geværer, kniver, økser, klubber. 
Dynamitteksplosjoner. 
Forfølgelser til hest. 
Forfølgelser på motorsykler. 
Forræderi. 
Variasjoner av høk over høk – problematikken. 

Denne koreanske western – vi våger den karakteristikken! – henter skamløst sin ild fra italieneren Sergio Leones westernfilmer, filmene som ga Clint Eastwood verdensberømmelse og skapte et ikon av hans figur i de filmene. 
Likevel står filmen støtt på egne bein og lyser av egen kraft. 
En ytterligere dveling ved dét: 
Situasjoner og handlingsstruktur er glassklart inspirert av Sergio Leones filmer, men rytmen i denne filmen er svært ofte totalt annerledes. 
Der Sergio Leone kunne være de tikkende, ventende pausers stilsikre mesterregissør, er Kim Jee-woon heseblesende. 
Filmen minner mer om kollisjoner og utforkjøringer i et rallycross, enn de truende, tause atmosfærer i Leones filmer. 
Dessuten trykkes det mest på figuren The Weird, den handlekraftige klovnen, enn på adapsjonene av Clint Eastwood og Lee Van Cleef. 

Kort og enkelt: 
En barsk gøyhet, men det er avgjort en fordel å vite mye om Sergio Leones filmer, om spaghettiwesterns i det hele tatt, for virkelig å verdsette dette. 
