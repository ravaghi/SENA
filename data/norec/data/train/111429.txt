Dylan LeBlanc:«Pauper's Field» 

(Rough Trade / Playground) 

Den unge LeBlancs lidelser. 

Alt er bra på papiret. 
LeBlanc er født i Louisiana og ser tynn og «plaget», mørk og mystisk ut. 
Han synger som en blanding av Ryan Adams (i «high lonesome»-mundur) og Jim James, har Emmylou Harris' velsignelse og kjører «eldre enn sine år»-trikset for alt det er verdt. 

Hvor alvorlig du orker å ta disse historiene fra et hardt, 20 år langt liv får bli en sak mellom deg og din grad av kynisme. 
Platen minner om nevnte Adams solodebut «Heartbreaker» (2000), som spilt av naboen og tyvhørt gjennom veggen. 
Neste gang må han variere det konturløst antydende uttrykket. 
Å være trist er ikke i seg selv nok til å gi deg artistisk personlighet. 

BESTE LÅT: 
«If The Creek Don't Rise» 

MORTEN STÅLE NILSEN 
