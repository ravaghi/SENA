Død og pine
«Lone Survivor» er fysisk intens, men blir ikke en viktig eller minneverdig film. 

FILM: 
Amerikanerne pleier ikke å feire sine nederlag. 
Vietnam-krigen ble i hovedsak liggende et par tiår, mens den andre Irak-krigen kom noe raskere opp på kinolerretet. 
«Lone Survivor» likner mest på «Black Hawk Down», der man også skulle «hente» en geriljasjef, men endre opp med å miste 19 elitesoldater (og 1000 somaliere). 
Tapstallene er mindre ujevne denne gangen, men en god del Taliban-krigere må bøte med livet. 

Som tittelen antyder, er det én som overlever. 
Og i og med at Mark Wahlberg spiller Marcus Luttrell, forfatteren av boka filmen bygger på, er mye klart på forhånd. 
Operasjon «Red Wings» fant sted i 2005, Luttrells bok ble utgitt to år seinere og filmrettighetene solgt etter en budkrig for to millioner dollar. 
Da hadde regissør Peter Berg allerede vært i flere møter med Luttrell. 

Brorskap 

Peter Berg skapte TV-serien «Friday Night Lights», en av det siste tiårets beste. 
Han har derfor ei stjerne i min bok, til tross for mer en mer ujevn karriere som regissør av spillefilm («The Kingdom», «Hancock», «Battleship»). 
«Lone Survivor» er ... på det jevne. 

Filmen handler om det alle slike historier handler om: brorskap, mot og samhold. 
Dette er barske karer og alle har en varm kjæreste der hjemme. 
Men i større grad enn andre krigsfilmer, er «Lone Survivor» er studie i pinsel. 
Disse gutta får juling. 
De blir skutt på, de blir truffet, fingre forsvinner, lår gjennomhulles og indre organer punkteres. 
I tillegg får de mørbank av naturen, som samarbeider effektivt og vedvarende med tyngrekraften. 

Fatal avgjørelse 

Wahlberg og Ben Foster kan jeg like i de fleste typer rolle, mens Emile Hirsch og Taylor Kitsch er noe mindre karismatiske, både før og under mørbankingen. 
Soldatene må ta en moralsk avgjørelse tidlig i filmen som får fatale konsekvenser, men det er først og fremst deres evne til å utholde smerte som definerer dem som karakterer. 
Dette kan gi to intense timer i kinosetet, men materialet har sine begrensninger. 
