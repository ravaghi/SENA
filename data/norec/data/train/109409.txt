Flotte hus - middelmådig TV
«Tannløst», «sjarmfattig» og «får ikke det store kicket». 

Det er fristende å bruke et lite utvalg av de tre dommernes karakteristikker av husene når man skal beskrive hovedinntrykket av det første av de ti programmene i den nye TVNorge-serien «Årets hjem» som har premiere i kveld. 

Ikke bare humor i høst 

Det er ikke bare humor på TVNorge denne høsten. 
Gjennom en kommersiell TV-time, som heldigvis ikke er lenger enn en god gammeldags skoletime, skal vi gjennom ti programmer møte 27 stolte norske huseiere. 

Så langt skal ingen beskylde dem for ikke å ha lagt seg i selen, for ikke å brukt sin andel av de 60 milliarder kronene som nordmenn bruker på hus og hjem i løpet av et år. 
Akkurat og ganske sikkert som mye av resultatet av denne oppussingen, er det ytre sett ikke så mye å si på «Årets hjem» heller. 

Mye tomt prat 

Men det forblir på overflaten - rent innholdsmessig blir det mye tomt prat. 
Det blir «upersonlig». 
Akkurat som dommerne ved noen anledninger i løpet av kveldens program påpeker når de feller sin dom. 
Engasjementet uteblir. 
Det blir litt som å gå på visning nummer 35 i en så langt resultatløs boligjakt. 

Arkitektur, stil og funksjonalitet 

Programleder Birgitte Lund Nakken, har fått med seg dommerpanelet sivilarkitekt Knut Hovland, formgiver og produktdesigner Andreas Engesvik og interiørdesigner Maria Erlingsdotter Neerland. 
Kvaliteter som arkitektur, funksjonalitet og stil vil ligge til grunn for ekspertenes vurdering. 

Tre hjem, alle fra samme region, står i begivenhetenes sentrum hver uke. 
I kveld tar vi turen til Østfold, hvor ekspertene kårer den første av ni ukesvinnere går videre til finalen. 

Seerne bestemmer til slutt 

Klokt nok lar TVNorge programlederen møte huseierne alene først, for så å sende dommerne inn og la dem felle sin dom uten å måtte stå ansikt til ansikt med de som har lagt ned opptil flere år og i hvert fall store summer, for å få det akkurat slik de liker. 

Klokt er det også at det til slutt er seerne, de fleste ganske sikkert vanlige nordmenn med vanlige hus som de færreste har brukt dyre interiør-arkitekter til å få innredet, skal kåre «Årets hjem». 

- Skal et hjem nå helt til finalen, må det forføre. 
Det må være både funksjonelt og unikt og ha energi og sjel, sier Knut Hovland, en av dommerne i programomtalen. 

Jeg tviler på at jeg lar meg forføre til å bli med helt til finalen. 
