Raff rølp
Trash Talk tok oppgaven som partyfiksere for OFWGKTA på alvor og fikk seg noen nye festkamerater. 

Klokken er 16.00 og det er bare en time til det krakilske hiphop-kollektivet OFWGKTA går på scenen på Hovefestivalens teltscene. 
Sist de besøkte Tromøya var det så festlig at vår anmelder klinte til med en soleklar sekser, og som alle gode fester trenger også de et ordentlig vorspiel. 
Det virker kanskje rart at det er hardcorebandet Trash Talk som skal stå for feståpningen om du ikke har kjennskap til den (åpenbare) linken: 
Sacramento-bandet er nemlig signet på OFWGKTA-sjefen Tyler, The Creators plateselskap Odd Future. 

De aller fleste frammøtte er kledd i Odd Future-merch, men ser likevel ut til å være sprengklare for en kjapp runde med moshvennlig hardcore. 
Taktfast ropes det "Trash Talk, Trash Talk!" fra de hundre mest ivrige festdeltakerne og i løpet av de neste tjuefem minuttene skal de få valuta for tilropene. 
For Trash Talk sin blanding av under minutt-korte utblåsninger og Black Sabbath-infiserte dommedags-riff, krydret med vokalist Lee Spielmans humørfylte søppelprat mellom låtene er rett og slett uimotståelig. 

Og når supertrommisen Thomas Pridgen (tidligere The Mars Volta) dæljer i gang den oppfarende "Awake", nikker også de mest skvetne og anspente festivaldeltagerene anerkjennende. 
Før de forsiktig trekker seg unna de som adlyder Lee sine ordre om å klatre opp på hverandre. 
Lee selv er høyt og lavt under hele konserten og står på et tidspunkt på håndflatene til de på første rad før han med en jesus-lignende posering faller bakover og ned til sine nye festkamerater. 
