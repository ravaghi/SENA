Asus X5DIJ
Ute etter ny PC og har begrenset budsjett? 
Da er dette et av de aller smarteste kjøpene akkurat nå. 

For et par uker siden testet vi en av markedets rimeligste PC-er fra Acer. 
Modellen eMachines E527 var svært stillegående og løste de fleste oppgaver greit, men fikk problemer med HD-video, og hadde også svært begrensede tilkoblingsmuligheter. 

Mer for pengene 

Asus er også representert med enkelte modeller til under 4.000 kroner. 
X5DIJ koster for eksempel 3.590 kroner hos MPX, det er kun 100 kroner mer enn hva E527 kostet da vi testet den. 
Og selv om de to modellene har mange likhetstrekk, er forskjellene mellom dem likevel større enn hva prisen skulle tilsi. 

Men før vi går igang med våre tester og vurderinger, skal vi se nærmere på de viktigste tekniske egenskapene: 

Asus X5DIJ 15,6" blank skjerm, 1366 x 768 piksler Intel Celeron T3300-prosessor (dobbelkjernet) Intel GMA 4500M grafikk (integrert) 2 GB minne (maks 4) 320 GB harddiskWebkamera, 1,3 megapiksels sensor DVD-brenner for alle formater Kortleser for de vanligste minnekortene (ikke CF) 4 stk USB 2.0-porter Altec Lansing stereo høyttalere VGA-utgang Trådløst nett (b/g/n) 10/100 Mbit nettverk 6-cellers li-ion batteri Mål: 37 x 25,6 x 3,6 cm, vekt 2,6 kg. Windows 7 Home Premium 64 bit Pris: 3.590 (MPX 25.10.2010) 

De viktigste forskjellene fra E527 er en kraftigere prosessor, dobbelt så mange USB-porter og langt bedre høyttalere. 

Det er også helt på det rene at innpakningen virker mer eksklusiv enn E527. 
Den er litt tynnere, blankere og veier dessuten 100 gram mindre. 

Tastaturet har ikke den omtalte svikten på midten som vi opplevde på E527, og opplevdes av den grunn som litt mer solid. 

Det som imidlertid kanskje ikke er like tillitsvekkende som på på E527, er de mange tilleggsprogrammene som er installert så snart maskinen er initialisert og klar til bruk. 
Det er helt på det rene at slike programmer (her fra Trend Micro, Skype, Adobe, Boingo, Cyberlink, Google m. fl.) er med på å finansiere denne PC-en, men kan virke forstyrrende for brukeren. 

Dersom du ikke er interessert i disse programmene er det mulig å avinstallere dem ganske greit, for eksempel ved å bruke Decrapifier. 

God brukeropplevelse 

Bortsett fra dette har vi lite å utsette på brukeropplevelsen. 
Dobbelkjerneprosessoren fra Intel sørger for at det går langt bedre å kjøre flere programmer samtidig, og veksle mellom dem enn tilfellet var på E527. 
Det er etter vår mening gode grunner for å velge en PC med dobbelkjerneprosessor, nærmest uansett hvor enkle behovene dine er, siden forskjellen i prisen normalt er liten. 
2 GB er imidlertid litt lite i 2010, spesielt hvis du liker å kjøre flere tyngre programmer samtidig. 
Litt ekstra minne kan derfor være en rimelig og smart investering. 

Høyere prosessorytelse 

Windows Opplevelsesindeks i Win7 gir denne prosessoren karakteren 5,1, mens enkeltkjerneprosessoren i E527 får 4,4 (av 7,9). 
Det høres kanskje ikke mye ut, men de mer omfattende testene til Passmark gir et annet bilde: 

I praksis var det denne forskjellen som skulle til for at maskinen var i stand til å spille av alt av HD-materiale som vi benytter i PC-testene våre, med gratisprogrammet Media Player Classic Home Cinema. 
Det aller mest krevende klippet, en MKV-fil basert på VC1-formatet, hakket mye på den nevnte Acer-PC-en, men fløt helt fint på X5DIJ. 
En titt på prosessorbelastningen viser imidlertid at det ikke er veldig mye å gå på her: 

Den integrerte Intel-grafikken i kombinasjon med Celeron T3300-prosessoren er uansett kraftig nok til HD-video, men kommer til kort når det gjelder 3D-spill. 
Er dette noe du er opptatt av, må du velge en helt annen maskin. 

Støyer ikke 

Høy belastning fører ofte til mye viftestøy på mange PC-er. 
Det er derimot ikke tilfelle på denne maskinen (og heller ikke på Asus-maskiner generelt). 
Maskinen er utstyrt med en støysvak vifte som surrer på lavt turtall. 
Denne er knapt hørbar, og blir aldri plagsom. 
Maskinen blir heller aldri særlig varm. 
Dette er meget positivt. 

Merk at høy prosessorbelastning er ikke veldig gunstig dersom du kjører på batteri. 
Spiller du HD-video av denne typen, tappes batteriet kjapt. 
PC-er med kraftigere grafikkløsning enn på X5DIJ vil kunne spare prosessoren for belastning under avspilling, og i noen tilfeller også spare batteriet. 

3-4 timers batterilevetid 

Vi målte batterilevetiden under relativt høy belastning (videoavspilling) og uten belastning. 
Under kontinuerlig videoavspilling med lyd, holdt batteriet i 2 timer og 50 minutter. 
Det var 10 minutter mindre enn E527. 
Når PC-en ikke ble belastet, holdt batteriet i 4 timer og 3 minutter som er omtrent det samme som konkurrent fra Acer. 
Du kan derfor regne med at du kan bruke PC-en på batteri i mellom 3 og 4 timer med normal aktivitet. 
Det er omtrent der du kan forvente batterilevetiden vil ligge i denne klassen. 

Konklusjon 

Asus X5DIJ er en rimelig PC som byr på nok kraft til de fleste behov. 
Den ser bra ut, har et godt tastatur og støyer nesten ikke i det hele tatt. 

Grafikkbrikken er enkel, og er ikke brukbar til krevende 3D-spill. 
Slike finner du ikke denne prisklassen. 
Merk også at enkelte modeller i sub-4000-klassen har mer minne enn denne maskinen, noe som kan gi en bedre opplevelse for deg som er vant til å kjøre mange programmer samtidig. 

Det er imidlertid få PC-er til denne prisen som kan hamle opp med den totalpakka du får hvis du velger Asus X5DIJ. 
Du får rett og slett mye for pengene, og slipper de store kompromissene. 

Takk til MPX for utlånet av maskinen. 
