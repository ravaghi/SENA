Spillanmeldelse:Helt rått med Metallica 

«Guitar Hero: Metallica» er en rockeopplevelse av de sjeldne - både for Metallica-fans spesielt og metal-entusiaster generelt. 

Da «Guitar Hero: World Tour» og «Rock Band» kriget om rockespilleres gunst i fjor høst, kåret jeg «Rock Band» til en knepen vinner. 

Nå har Neversoft tatt igjen forspranget. 
«Guitar Hero: Metallica» er et spill som tar et nødeløst grep om mellomgulvet og leverer det rockesuget «World Tour» ikke helt klarte å oppnå. 

Noe av æren for dette kan Metallica ta, naturligvis, de 28 låtene fra bandets lange historie er en fryd å spille. 
Men Neversoft har bidratt med en rå, grom og kompromissløs produksjon som kler låtene svært godt. 

Først og fremst har det herlige lydbildet mye å si her, men de virtuelle scenene du spiller på har definitivt mye å si de også. 
Omgivelsene gir deg illusjonen av å være omgitt av kule kulisser og elleville fans i steden for å stå der hjemme med en plastgitar i hendene. 

Akkurat som i «Rock Band» på sitt beste, flyter låtene i «Guitar Hero: Metallica» ut av skjermen og fyller stua med tung, deilig musikk. 
Det er et spill du føler i hele kroppen. 

Mye av innholdet er kjent fra før - inkludert muligheten til å håndtere vokal, trommer, bass og gitar, samt karrieremodus, onlinespilling og muligheten til å lage egne låter og dele disse med andre. 

I tillegg kan du kjøpe et rykende ferskt trommesett til spillet, som tar i bruk to pedaler i steden for én - noe som blir støttet av den ferske «expert+»-vanskelighetsgraden. 

Ikke uventet, men hyggelig allikevel, får du også masse bonusinnhold om Metallica - inkludert konsertvideoer og interessante fakta om låtene. 

Det som ikke fungerer like godt er de 21 låtene fra andre artister. 
Joda, disse er visstnok håndplukket av Metallica selv fra band de har blitt inspirert av eller har hatt et forhold til i løpet av sin karriere, men utvalget er allikevel til dels tvilsomt (med noen hederlige unntak, naturligvis). 

Thin Lizzy-låten «The Boys are Back in Town» passer eksempelvis ikke inn her i det hele tatt. 
Det samme gjelder for eksempel Alice in Chains-låta «No Excuses» - en fantastisk låt, men jeg kan komme på minst et dusin låter fra bandet som ville ha kledd spillet mye bedre. 

Metallica har sikkert sine gode grunner for utvalget som er gjort, men det virker nesten som om de mer eller mindre bevisst har valgt låter som får deres egne 28 låter til å høres tøffere ut. 

Men det er bare vill spekulasjon og litt unødvendig flisespikking fra min side. 

For «Guitar Hero: Metallica» er totalt sett en spillopplevelse som går til 11. 

PS: 
I salg fra fredag 22. mai. 

Video fra det kommende Guitar Hero: Metallica. 
