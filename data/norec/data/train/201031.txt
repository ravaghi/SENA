Star Wars:Episode III 

Filmen er glimrende, men det offisielle Episode III-spillet havner dessverre fullstendig i skyggen. 
Hvorfor det? 
Vi har prøvekjørt spillet og gir deg svaret. 

Vi ville i utgangspunktet ikke ødelegge filmopplevelsen ved å spille spillet før vi fikk sett filmen. 
Episode III-spillet følger nemlig handlingen svært tett og inneholder masse filmklipp fra filmen. 
Nå som vi har sett filmen  og ble veldig imponert, var det på tide å prøve ut spillet. 

LES OGSÅ: 

Lite kreativt 

Vi skjønte uhyggelig fort at spillet dessverre ikke når filmen til knærne. 
Selv om det hele starter med den samme introduksjonen som filmen begynner med, altså en fantastisk romkamp, er det kun et ikke interaktivt filmklipp. 
Vi begynner å spille innendørs, inne i romskipet som den kidnappede senatoren Palpatine befinner seg i. 
Målet er å fri ham fra den onde General Grevious, og for å komme dit, må vi først kjempe oss gjennom ca. tre hundre tusen identiske droider. 
Det er i det store og hele det spillet handler om: uendelig lyssabel-slåssing ispedd litt bruk av Kraften. 
Lyssabelbruken har faktisk mye til felles med Tekken-aktige slåssespill, siden du kan utføre angrepskombinasjoner ved å trykke på riktige knapper til riktig tid. 
Flere og flere kombinasjoner blir låst opp etter hvert. 
Men for å være helt ærlig, sett bort fra de mer avanserte boss-kampene, var det ikke spesielt ofte vi følte behovet for avanserte comboer, motstanderne er for det meste så dumme at du kommer langt med å bare trykke tilfeldig og frenetisk. 

Bruken av Kraften gir deg en del morsomme tilleggsmuligheter 
 du kan dytte motstanderne overende, påvirke dem til å angripe hverandre eller skyte ut energistråler. 
Også her får du låst opp nye muligheter når du kommer lenger ut i spillet. 

Om og om igjen 

Du spiller enten som Obi-Wan Kenobi eller Anakin Skywalker gjennom hele kampanjen, og det er ikke noen dramatiske forskjeller på hvordan de to kontrolleres eller hvilke muligheter de har, men lenger ut i spillet får de forskjellige tilleggskrefter. 
Kampanjen består av 16 brett, og tar oss som sagt gjennom filmens handling 
 fra redningen av Palpatine, gjennom Utapau, Coruscant og til den dramatiske vulkan-finalen på Mustafar. 
Enkeltbrettene er dessverre svært korte, lineære og ukompliserte, og det tar virkelig ikke lang tid og komme seg gjennom enkelspillerdelen. 
Heldigvis er det en del ekstramateriale å låse opp, blant annet en rekke bonusbrett, som lar deg spille som andre skikkelser fra filmene  blant annet Yoda, Grevious, og selveste Vader. 
Vader-brettet setter deg opp mot Obi-Wan Kenobi og du får sjansen til å spille gjennom deres berømte duell fra Episode IV, noe vi synes er en ganske tøff kobling tatt i betraktning handlingen i Episode III. 

Overraskende nok inneholder spillet også noen enkle rollespillelementer 
 du kan oppgradere karakterene på slutten av hvert brett, og erfaringspoengene hentes gjennom å utføre spektakulære angrep. 

Spillet prøver å skape litt variasjon ved å innføre noen brett der du skal kontrollere svære kanoner og skyte i stykker visse objekter. 
Men dette er ikke spesielt gøy, og heller ikke nyskapende. 

Noen av brettene er faktisk ganske morsomt designet, og noen av omgivelsene er definitivt kule. 
Og det er til tider gøy å hakke roboter i stykker med sverdet  men 90% av tiden er Episode III monotont, ensformig og simpelt. 
Og i tillegg gjentar Anakin og Obi-Wan de samme kommentarene om og om igjen. 
Det blir bare kjedelig. 

Grafisk er spillet over middels, men ikke ekstremt imponerende. 
PS2-versjonen er skarp og godt animert, og filsnuttene hentet direkte fra filmen ser jo temmelig bra ut. 
Riktignok er disse filmklippene noe redigert og forkortet, vi antar at det er gjort for å ikke avsløre for mye. 
Musikken er derimot svært bra 
 men hva ellers skal man forvente av et Star Wars-spill? 

Alt i alt, dette er ikke noe særlig. 
Et ensformig og repetitivt actionspill med minimale rollespill-elementer er ikke nok. 
Hadde dette spillet ikke hatt Star Wars-lisensen, ville det blitt fullstendig glemt i løpet av en uke, men siden det inneholder et kjent og kjært persongalleri og tematikk, økes verdien lite grann. 
Men skal du ha et skikkelig Star Wars-spill, gå heller for KOTOR, Republic Commando, eller til og med den sjarmerende Lego Star Wars. 
Ikke kast bort pengene på dette. 
