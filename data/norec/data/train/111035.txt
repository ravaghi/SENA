Spillanmeldelse:«Beyond Good & Evil HD» 

(VG Nett) 
Ubisoft varter opp med et herlig gjensyn med en skammelig forbigått sjarmbombe av et spill. 

I 2003 forsøkte Ubisoft å skape en actionheltinne og en spillopplevelse som tilførte dybde i en spillverden og en genre hvor det mer umiddelbart tilfredsstillende dominerte. 

«Beyond Good & Evil» hadde en uredd fotojournalist i hovedrollen, og tematikken sneiet innom temaer som politisk undertrykkelse, slaveindustri, krig og revolusjon. 
Pakket inn i en engasjerende sci-fi-historie og givende, «Ratchet & Clank»-lignende spillbarhet. 

Anmelderne jublet, men spillerne trakk på skuldrene og viste Ubisoft og spillskaper Michel Ancel ryggen. 
Kanskje var det bare uheldige tilfeldigheter, kanskje ble spillet oppfattet som utilgjengelig og arty-farty eller kanskje var det noen år forut for sin tid. 

I så fall er muligens tiden mer moden nå, syv og et halvt år senere. 
Nå slippes spillet i HD-oppusset versjon på Xbox Live Marketplace og Playstation Network, og det er fremdeles snakk om en kruttsterk opplevelse. 

Det er riktignok umulig å ignorere at teknologien har tatt enorme skritt siden den gang, og at endel av designvalgene nå kan fremstå som litt vel gammeldagse. 
«Beyond Good & Evil» var utvilsomt mer interessant satt opp mot spillmarkedet anno 2003. 

Men det at det fremdeles er såpass givende, underholdende, engasjerende og spennende tyder på et bunnsolid designfundament. 
Jeg liker dette universet, jeg er glad i Jade, Pey'j og det øvrige rollegalleriet, jeg koser meg med de givende oppdragene, jeg elsker tematikken og spillet i seg selv er veldig underholdende. 

Og det er tross alt vel så viktig som spillets spillhistoriske betydning. 

PS: 
Ute nå på Xbox Live Marketplace med en prislapp på 800 MS-poeng (ca. 100 kroner). 
Kommer på PSN i 2. kvartal. 

BEYOND GOOD & EVIL HD Plattform: 360 Genre: 
Action/eventyr Alder: 12 Utvikler: 
Ubisoft Utgiver: 
Ubisoft 
Mer info 
