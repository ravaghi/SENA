Funk-chic Vik
Vellykkede oppdateringer av Minneapolis-lyden tilhører sjeldenheta, men Maya Viks andre soloalbum er et hederlig eksempel på at det er mulig. 

Det går riktig vei. 
Ambisjonene om solosuksess fordrer gjerne fokus, noe både Vik og apparatet rundt henne skal ha kreditt for å ha betydelige mengder av. 
Den tidligere bassisten i Monteé er synlig i offentligheta – akkurat der er hun it-jenta. 

Bummer Gun er en forlengelse av Château Faux-Coupe, fjorårets debut. 
Estetikken til Prince ble fort satt i sammenheng med utgivelsen, og det gjelder for så vidt nå. 
Vellykkede, stilfulle hommager til Minneapolis-lyden tilhører sjeldenheta, men oppfølgeralbumet – og CFC, for den saks skyld – er hederlig i forhold til det nevnte lydbildet. 

Første gang jeg hørte «On It» – en av to singler fra albumet – var i sommer på festival. 
Det tok ikke lange tiden før assosiasjonene til Princes «I Would Die 4 U» var tilstede. 
Ikke at det er noe galt i nettopp dét. 
R&B-helt The-Dream har basert deler av produksjonen sin på de umiskjennelige trommene. 
Og The-Dream er tross alt blant de råeste i R&B-verdenen. 

Maya Vik - "On It": 

Skiva er kortfatta – ti spor som innkluderer en remiks fra tidligere Urørtfinalist Proviant Audio – og hun treffer tidvis godt. 
Nevnte «On It» er anstendig, det samme gjelder tittelsporet og «Be For Me». 
Det er også hyggelig at Block Beattaz fra Alabama stikker innom med en fin nedpå, lekker sak i «Pictures». 
Den stikker seg ut, og sånn sett er det forfriskende at Vik beveger seg ut av Minneapolis-båsen og gjør et av albumets bedre kutt der. 

Vik har kvalitetene, og Bummer Gun er et godt album. 
Jobber hun målretta for å få til den låta - samt oftere går ut av komfortsonen i framtida, som på nevnte «Pictures» - kan dette bli riktig strålende. 
