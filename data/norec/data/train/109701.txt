Spillanmeldelse:«Skylanders: Giants» 

(VG Nett) 
«Skylanders: Giants» fenger fortsatt barn i flere aldre, og er langt fra det verste de kan bruke tiden på. 

Skylanders har blitt en kjempehit blant barna. 
Jeg har selv tre barn i førskolealder og skolealder, og de er alle smågærne etter Skylanders. 
I likhet med de fleste andre gutter i den alderen. 
Activision vet å sko seg på dette, og slår selvsagt til med en oppfølger. 

Konseptet er akkurat det samme som sist. 
Man kobler en liten lekeportal til spillmaskinen, setter figurene oppå og så er det bare å begynne å spille. 

Barna kan selvsagt spille alene, men det er rimelig poengløst. 
Halve gleden er å samarbeide om å bekjempe fiender, dytte bort steiner og finne skatter. 

Denne gangen er historien som følger: 
Skylanderkjempene er forvist til jorden, og trenger hjelp for å komme tilbake til Skylands. 
Figurene er større og sterkere enn sist, og de har flere ferdigheter. 
I tillegg lyser de når de plasseres på portalen (til stor glede for barna!). 

Jeg testet spillet på mine egne små tre, og det fenget dem akkurat like mye som sist. 
Og jeg sitter igjen med akkurat den samme tanken som sist - at dette langt fra er det verste de kan bruke tiden sin på. 

Det er enkelt for dem å spille selv, så du slipper å måtte assistere dem hele tiden, de klarer fint å bytte figurer på portalen og manøvrere dem dit de skal. 
Det gir dem en god følelse av mestring. 

I tillegg setter det krav til samarbeidsferdighetene. 
Spillet utfordrer også barn i flere aldre. 
De eldste legger opp strategier og spiller mer avansert, mens de minste kan styre rundt og more seg med å bytte figurer på portalen. 

Moroa fortsetter gjerne når spillet er slått av også, ved at barna leker med figurene. 
Dermed føles det ikke så ille å svi av noen kroner på ekstra figurer i leketøysbutikken (for dette blir det garantert masing om). 
Og i tillegg kan barna bruke figurene de hadde fra forrige spill. 

Summa summarum: 
Anbefales! 

SKYLANDERS: 
GIANTS Plattform: 360 (testet), PS3, Wii, Wii U Genre: Action/eventyr Alder: 7 Utvikler: 
Toys for Bob Utgiver: 
Activision Mer info (Wikipedia) 
