Samtidsmikstur
Fra klang til hektisk kakofoni 

Den danske pianisten og komponisten Anders Filipsen har med sin nonett "The White Nothing" laget en fascinerende kombinasjon av samtidsmusikk, jazz og improvisasjoner. 
Gjennom elleve spor blir vi kjent med avantgardistiske danske utfall, med en musikk som eksperimenterer mellom langsomt flytende pustepartier, spøkelsesaktige melodier og hektiske understrømninger – fra langstrakte klangpartier til ellevill frijazzende kakofoni. 

Bandet opererer sterkest i grenseland mellom komposisjon og improvisasjon, hvor retningen er forutbestemt. 
Klangeksperimenteringen blir til tider noe retningsløs, og drukner i klangeffektene. 
Sammensetningen av piano, vokal, trompet, trombone, saksofoner, cello, bass og trommer skaper likevel uendelige kombinasjoner som gjør ensemblet variert og interessant å lytte til. 

Filipsen imponerer som pianist, og med solosporet "Nancar", setter han fart på musikken med en hengivelse det skal bli spennende å følge videre. 

Er du enig med vår anmelder? 
