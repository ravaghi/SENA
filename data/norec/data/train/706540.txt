Blant det beste fra Bergen
Mer melodiøst enn man kan kreve. 

Hjerteslag: 
"Nattseileren" (Edda) 

Det har kommet mye bra fra Bergen, og det ser ikke ut til å stoppe med det første. 

Hjerteslag er framme ved album nummer tre, fylt med det som vokalist Robert Eidevik kaller semi-biografiske tekster om baksiden av medaljen. 
Samtidig er det opprør mot foreldregenerasjonen fra en generasjon som selv er kommet i foreldrealder. 

Musikken er blanding av pop, pønk og rock. 
Blant det mest iørefallende er "Det Raymond sa" og "Nattseileren", sistnevnte om han som sitter aleine i baren i skyggen av det som blir morgendagen. 

Elegant formulert og prikkfritt framført. 

Noen band får du lyst til å oppleve på konsert etter å ha hørt på dem, og for meg er Hjerteslag et slikt. 
De kommer til Folken 30. november, så muligheten er der. 

Foruten Eidevik består bandet av Nikolas Jon Aarland, Ole Andre Hjelmås, Torjus Raknes og Petter Sætre. 
Før eller senere burde de kunne hente hjem en Spellemannspris, og like gjerne før som senere. 
Prisen skal hem, som de sier mellom regnfjellene. 

Beste spor: 
"Det Raymond sa", "Nattseileren", "Sang 31". 
