Kunst:Super teknikk, lite innhold. 

Terningkast 6 for teknikk og 3 for kunstnerisk innhold, skriver vår anmelder om Erling Valtyrsons nye utstilling. 

Erling Valtyrson, Kunstgalleriet 31.08.- 24.09. 2017. 
«Nye Arbeider». 
Mezzotint. 

At Erling Valtyrson presenteres som en av verdens fremste Mezzotint-utøvere, sier mest om et imponerende håndverk. 
Derimot er det det vanskelig å finne et større kunstnerisk innhold i de 32 presenterte verkene. 

Mezzotint, en tidkrevende, grafisk dyptrykksteknikk, er en tysk oppfinnelse som dateres så langt tilbake som til 1642. 
Da mediet var det første i sitt slag som tillot halvtoner, ble metoden raskt populær særlig blant portrettkunstnere og printmakere som i det 17. og 18. århundre gjerne benyttet teknikken i gjengivelser av store mesterverk. 
Til forskjell fra tidligere metoder, som begrenset printmakerne til å arbeide med grovere linjer eller punktbaserte teknikker, ga mezzotint nå større mulighet til å gjenskape malerienes graderte valører. 

Teknikken består i grove trekk å påføre en glatt kobberplate tusener av mikroskopiske groper som igjen påføres blekk. 
Platen blir så tørket av, partier jevnes ned, og det gjenværende blekket muliggjør et mer detaljert avtrykk med rike valører og halvtoner. 
Derav det italienske navnet Mezzo Tinto; halvtoner eller halvmalt. 

Når Valtyrson av Kunstgalleriet presenteres som en av verdens fremste mezzotintkunstnere velger jeg å tro at dette skyldes hans kontroll over nettopp disse mulighetene. 
Hans arbeider viser et imponerende toneregister, fra de mest subtile graderinger til dramatiske kontrasteringer av lys og skygge. 
Hans detaljrikdom savner sidestykke. 

Utstillingen “Nye Arbeider” er Valtyrsons 5. besøk på Kunstgalleriet, og viser 32 arbeider. 
Motivkretsen er i hovedsak stilleben, portretter og fortellinger, alle utført i de samme sobre, monokrome gråtoner. 

Et av utstillingens større verk, Komposisjon i grått, gir en utmerket illustrasjon på Valtyrsons stålkontroll over sitt medium. 
De subtile valørene oppstår, som i de fleste av hans verk, sammen med spennende og tidvis dramatiske overganger fra mørke til lys. 
Lysrefleksjoner i harde overflater, de mykeste detaljene i en fjær eller i pelsen til en flaggermus gis her en nesten fotografisk gjengivelse. 

Verket Rede er et tilsvarende vakkert eksempel på hvordan kunstneren arbeider fra mørke mot lys. 
Motivet, et intrikat detaljert fuglerede med tre egg, nærmest krystalliseres ut av et totalt mørke og gis en nesten tredimensjonal effekt. 

Selv uttrykker kunstneren at motivene i stor grad fremtrer intuitivt og spontant med en marginal bruk av skisser. 
Han tar gjerne utgangspunkt i en umiddelbar følelse, et haiku eller ord som dukker opp underveis i prosessen. 
Denne arbeidsformen skulle tilsi et friere uttrykk, men dessverre blir utstillingen i større grad stående mer som en hommage til de gamle mestere og i mindre grad som innovativ eller samtidsrelevant. 
Selv hans Meménto Mori mangler derved troverdighet. 
Jeg savner en mer kontemporær tilnærmelse, ikke bare hos Valtyrson, men også hos flere av hans kolleger som synes å la teknikk gå foran innhold. 
Mediets iboende egenskaper åpner i seg selv for spennende møter mellom fortid og samtid men disse forblir uforløste. 

En bunt asparges er og blir kun en bunt asparges, selv etter å ha latt meg imponere av uovertruffen teknikk og fremførelse. 

Terningkast 6 for teknikk og 3 for kunstnerisk innhold. 
