deLillos-Beckstrøm byr på seg selv
Varm og inkluderende. 

ALBUM: 
Lars Beckstrøm har ikke hatt det travelt med å følge opp Beckstrøm Kvartetts debut fra 2008, «Døgenikt». 
Det kan jo ha sin naturlige forklaring. 
Lars har jo tross alt deLillos - et av Norges mest hardtarbeidende band. 
I fjor feiret de 30 år i rockens tjeneste. 
Man kan vel si at Lars har opparbeidet seg retten til å lene seg tilbake. 

Lene seg tilbake gjør han på Beckstrøm Kvartetts «Gjest i mitt liv». 
Det er som forventet få brå vendinger i det musikalske landskapet. 
Det er lite pigger og dramatikk, for å si det på den måten. 

Det handler mest om hverdagen - de små tingene som som forundrer og begeistrer. 

For Lars & co virker dette som en ganske lystbetont affære. 
Musikken de spiller har en ro og en tilfredshet over seg som ikke må forveksles med å ta ting for gitt. 
Den utstråler mer en slags takknemlighet for at man er på et sted i livet som gjør at man fremdeles får muligheten til å gjøre det man holder aller høyest, spille sangene sine til noen som fortsatt vil høre på. 

Låtene har titler som «Romantikken i mitt liv», «Jubileum», «Bartender» og «Ferie» - alle fungerer som små postkort fra ulike etapper i livet til Lars. 

«Tre minus» trekker inn litt lett jazza toner med kantslag på skarpen, brusende cymbaler og trompetsolist på flanken. 
Anslaget er ellers strået mer rocka og det er en mer fremtredende country-twang her enn det vi finner hos deLillos. 
Utover det er ikke de musikalske krumspringene så fryktelig annerledes enn det man kan forvente fra moderband-hold. 

«Gjest i mitt liv» er for det meste behagelig, varm og inkluderende. 
Låtmessig kanskje ikke det viktigste Lars Beckstrøm har satt navnet sitt til, men som et moro, uformelt innblikk i livet hans, er plata en dugandes affære. 
