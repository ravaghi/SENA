Si meg.Hva betyr adjø? 

Det er litt av en oppgave å sette opp kanskje verdens beste, tristeste og viktigste barnebok. 
Fyllingsdalen teater klarer det delvis. 

Fyllingsdalen teater sikter høyt når de velger seg ut Astrid Lindgrens udødelige klassiker Brødrene Løvehjerte. 
For det første er den teknisk utfordrende med fjell, drager og store slag sånn rent teatermessig, men kanskje enda mer utfordrende er det å få frem alle nyansene i teksten hennes om døden, ondskap og livet etter døden. 
Og kjærligheten så klart. 

Innledningsvis ligger Kavring (Mathias Igland Kausland) på kjøkkenbenken og forteller om sykdommen han har, om døden som innhenter familien og veien til Nagijala. 
Broren Jonatan (Simen Olerud) har fortalt den syke lillebroren sin at alt blir bra når de dør og kommer dit. 
En sannhet med modifikasjoner. 

For det foregår en frihetskamp i Nagijala og innbyggerne gjør seg klare til strid mot diktatoren Tengil og hans mektige drage Katla. 
Revolusjonen venter. 

Jeg leste Brødrene Løvehjerte for første gang som attenårig og det er fremdeles den mest emosjonelle leseropplevelsen jeg har hatt. 
For en bok. 
Astrid Lindgrens skildringer av død, av å ta sitt liv og livet etter døden skapte debatt i sin tid. 
For hva er det egentlig med Jonatans dødslengsel? 
Hva skjer når de to brødrene avslutningsvis hopper inn i døden for andre gang? 

Forfatteren mente at voksne og barn leste boken forskjellig, barn gråter ikke der voksne gråter og barn synes boken ender lykkelig. 
Dette ble også tydelig etter forestillingen da ungen jeg hadde med meg syntes det var fint at de to brødrene fikk være sammen, selv om de hoppet ut i det uvisse sammen. 
Mens jeg synes det på den andre siden var langt tristere og at det var i grunn lite trøstende med den felles døden. 
Sturle Bjordal på regi har virkelig klart å få frem mange sterke øyeblikk og det er mye rørende i denne versjonen. 

Fyllingsdalen teater er tro mot Lindgrens estetiske stil. 
Det er jordtoner i klærne, to kirsebærtrær fremme på scenen og klosser som vris og vendes på. 
Det forestiller riddergården, vertshuset, fjellene og de to dalene. 
Det fungerer fint og ulike høyder gir fin dynamikk i scenebildet. 
Levende brevduer på scenen er en stilig detalj og den mørke stemningsmusikken gir en helhetlig stemning. 
Det finnes også flere virkningsfulle sangnumre, uten at det egentlig imponeres stort vokalmessig av noen. 
Det er presisjon og kreativitet i massescenene og det er godt løst med dans når både ulver og Katla selv angriper. 

Samspillet mellom de to unge brødrene fungerer stort sett fint, men det er lagt opp til en noe oppfarende spillestil, det gjelder spesielt Jonatan. 
Jeg savner tidvis en større ro og mer alvor i formidlingen av de tyngste scenene. 
Nå blir det vel kaotisk noen ganger og teksten drukner i oppspilthet og action. 

Men med noen innvendinger til siden så er det et modig valg å gå løs på Brødrene Løvehjerte og det unge ensemblet gjør absolutt en severdig versjon. 

Og om du ikke har lest boken før eller kanskje ikke har lest den siden du var liten anbefales det på det varmeste å ta den frem igjen. 
Grining og gåsehud fra første til siste side. 
