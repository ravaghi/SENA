«Hangover» for gamliser
Det er langt mellom de gode ideene i «Last Vegas». 

FILM: 
De gamle bli stadig yngre og Hollywood jakter på «the grey dollar». 
Las Vegas er allerede full av pensjonister som sitter plantet foran énarmede banditter, men det finnes 70-åringer som ikke er ferdig med å feste, så la oss sende dem på utdrikkingslag i kasinobyen, omgitt av en hærskare høyhælte kvinner i glitrende lårkort. 

Beklemmende 

Billy, Paddy, Sam og Archie har vært venner siden de var seks. 
Nå er to av dem enkemenn (Morgan Freeman, Robert De Niro), den tredje (Kevin Kline) er gift, men kan ikke huske om han er god i senga og fjerdemann (Michael Douglas) skal gifte seg med «et barn» på 31. 
Dette er første gang Billy gifter seg og han er ikke all verdens motivert, men produktive Dan Fogelmans uinspirerte manus trenger et påskudd for å sende fire karer til Las Vegas. 

De dårlige ideene kommer ramlende inn i filmen som plagsomme partykrasjere. 
Noen av dem er pinlige, andre er bare slapt håndverk. 
Synes du imidlertid at det er beklemmende å se fire prisbelønte skuespillere over middagshøyden være omringet av lettkledde babes i noe som til tider minner om en halvannen times 50 Cent-video, ja, da vil tærne dine krølle seg slitne. 

Selvironisk 

Jon Turteltaub («National Treasure») er ikke verdens mest sofistikerte filmskaper og han klarer ikke å inspirere de meritterte stjernene til å bidra med stort mer enn sin tilstedeværelse. 
Skal jeg si noe positivt, må det være at gutta har selvironi. 
Uten denne ville filmen vært ulidelig, men heller ikke her finner man balansen. 

«Last Vegas» er en romantisk komedie og Mary Steenburgen kommer inn som livsklok nattklubbsanger og filmen modne kvinnealibi. 
De fire karene fra Brooklyn, The Flatbush Four, bærer på mye historie, sammen og hver for seg, men filmen klarer ikke å levendegjøre dette i særlig grad. 
Jerry Ferrara, ene og alene kjent som Turtle i «Entourage», har en mindre rolle og minner oss om at ikke én episode av den serien var like middelmådig som «Last Vegas». 
