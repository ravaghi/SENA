Drabelig effektfull nyinnspilling i 2D og 3D
Regi: 
Louis Leterrier 

Manus: Travis Beacham, Phil Hay 

Skuespillere: 
Sam Worthington, Liam Neeson, Ralph Fiennes, Mads Mikkelsen, Gemma Arterton 

Sensur: 
11 år 

Guder og menneskelige helter — intet mindre. 
Og kjernen, bunnplaten og det overliggende mål: 
Actionutfoldelse i ulik kamp mellom mennesker og guder i det gamle Grekenland. 
Zevs og hans onde bror Hades beslutter seg til å slå tilbake mot menneskene, som de mener har mistet ydmykheten. 
Menneskene på sin side mener de blir ydmyket. 
Slikt blir det krig av, se bare på lønnsforhandlingene som nå er i gang… 

Denne filmen ble første gang innspilt i 1981, da med Ray Harryhausen som trollmann med spesialeffektene, blant annet med den såkalte «Stop motion animation». 
Han var også effektmaker i en annen film, «Jason and the Argonauts» (1963), en film mange av oss husker med tåredugget nostalgi. 

Det betyr ikke at spesialeffektene er mindre her. 
Snarere tvert om. 
Filmen er i så måte et festfyrverkeri av drabelige, brakende effekter, i en historie som blir effektivt fortalt, med de helt store armbevegelsene. 
Regissør Louis Leterrier har tidligere laget «Transporter 2» og «The Incredible Hulk». 

Med på dette muskuløse eventyret er det en imponerende rolleliste, der alle spiller formsikkert med resolutte miner og drabelig kroppsspråk, der å nevne danske Mads Mikkelsen (som krigeren Draco, selvfølgelig), irske Liam Neeson (som Zevs, selvfølgelig) og engelske Ralph Fiennes (som Hades, like selvfølgelig). 

Åpner du barnesinnets porter, blir du svimeslått av en underholdningsmaskin som beveger seg storsinnet mellom «Star Wars» og «Ringenes Herre» et sted. 
Denne anmeldelsen baserer seg på 2D-utgaven, den vises også i 3D. 
