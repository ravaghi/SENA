Vakker visebok med skjønnhetsfeil
Ivar Bøksle avrunder sin lange trubadur-karrière med å gi ut en vakker bok med 30 sanger som han kaller sine beste. 

Ivar Bøksles betydning som tradisjonsformidler på Sørlandet kan neppe overvurderes. 
TV-debuten for 50 år siden ble starten på et langt trubadurliv med gamle og nye sørlandsviser. 
Alene og sammen med broren Eivind, senere også med datter Helene, har han både formidlet og skapt nytt, utgitt bøker og plater. 
Og nå avrunder han med ei vakker visebok med 30 favoritter. 

«Mine beste sørlandsviser» heter det i undertittelen, og «mine» betyr dels hans egne melodier, dels de visene av andre som har vært viktige i hans karriere. 
Medarbeidere i boka er Jo van der Eynden, og så har Jarle Bjørklund illustrert med 39 originale akvareller, mange av dem med herlig humor, andre med vare og fine stemninger. 
Og alle sangene har fått noter og besifring. 

Her fins klassikerne: 
Dansen på Uvaar, Krøllane, Mårtens klage over de triste tiane. 
Her er Jens Gunderssens 
På trammen, Gabriel Scotts Kirsten Jordbærpike. 
Og så har Bøksle tatt med sine egne tonesettinger til Krags ganske merkverdige Sange fra Syden, som er noe helt annet enn tradisjonelle sørlandsviser. 

Balladen om Maren Bager har også melodier av Ivar Bøksle, og er en perle av en skildring fra livet bak blondegardinene. 
Til sist presenteres Krags store og vakre dikt Øen, uten noter, men i innspilling fra 2006 på CD med Kristiansand Kammerkorkester. 

Utgivelsen er dessverre beheftet med en god del feil. 
For eksempel står det «Tekst: 
Vilhelm Krag, melodi Ivar Bøksle» både på Maartens klage, Stockholmstrall og Visen til vennen Nikkolaj. 

De to første er av Johan Halvorsen, den siste av Erling Heide Sørensen. 
Jeg regner med at dette er forlags-glipp, på samme måte som de stygge trykkfeilene i en del av tekstene er det. 

I diktet Øen er bokstaver vilkårlig falt bort slik at det står el kede for elskede, ynker for synker, ud trakte for udstrakte. 
I Maren bager er Madses hei blitt Mads es hei og forsigtig vei er blitt f orsiktig vei. 
Feilene bør rettes i et eventuelt nytt opplag. 
