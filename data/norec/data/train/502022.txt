Alexander Karims karismatiske intensitet løfter «Advokaten» til grei krimunderholdning
Et søskenpar vikler seg inn i Jens Lapidus’ voldelige og smått underholdende konspirasjon. 

Forfatter Jens Lapidus («Snabba Cash») har skapt en underholdende og stilig, men også overflatisk, krimserie om mafiavirksomhet. 

Bergenske Geir Henning Hopland har regi på de første fem episodene, og han danner grunnlaget for seriens uttrykk: 
Et klaustrofobisk og kjølig byliv der konspirasjoner skjuler seg bak skandinavisk velferd. 

«Advokaten» veksler mellom å finne sted i København og Malmö, men jeg mistenker at drømmebyen til serieskaperne er Los Angeles – Hoplands audiovisuelle arbeid virker inspirert av filmer som «Collateral» og «Training Day». 

Frank Nordling (Alexander Karim) er en ung og lovende forsvarsadvokat som så foreldrene bli drept i et bombeattentat da han var liten. 
Søsteren Sara (Malin Buska) har aldri gitt opp kampen for å finne ut hvem som egentlig sto bak attentatet, og flere tips fører dem til den suspekte rikingen Thomas Waldman (Thomas Bo Larsen). 
Nordling får sjansen til å bli advokat i firmaet som representerer Waldman, og da starter dobbeltspillet. 

Plottene som venter på Nordling, er intriger vi har sett før: 
På den ene siden vikler søskenparet seg inn i en voldelig og smått underholdende konspirasjon. 
På den andre siden ser vi Frank Nordling kjempe mot sin egen sårbarhet. 
Han var liten og uskyldig da han opplevde noe forferdelig, og allerede i seriens åpningssekvens ser vi hvordan traumene herfra fortsatt hjemsøker han. 

Nordling sliter med øresus forårsaket av bombeattentatet. 
En forferdelig pipelyd dukker opp som et tilbakevendende kunstnerisk motiv og viser at attentatet fortsatt har traumatiske ettervirkninger. 
Han får bokstavelig talt sjeldent ro. 

Men uroen er ikke slitsom for seeren. 
Årsaken er at hovedrollen gestaltes av den lovende skuespilleren Alexander Karim. 
Den unge svensken har fått sjansen til å vise seg frem i en hovedrolle, og fordi hans tilstedeværelse er så naturlig og sjarmerende, er det lett å tilgi at «Advokaten» kan være brå i svingene. 

Men Karim har det enkelt når han bes om å være både tøff og smart, en som ikke er redd for å slåss og en alfahann uansett hvor han er. 
Samtidig er han resultatet av barndommens traume. 
Dette er en drømmerolle for moderne, mannlige skuespillere: 
Tradisjonell maskulinitet med dådyrøyne. 

Dessverre har få rundt ham evnen til å løfte det overflatiske materialet slik Karim gjør. 
Hver gang serien forlater hans perspektiv, og det skjer ofte, blir det fort plagsomt hvor overdrevent serien fortelles. 
Når Thomas Waldman dekker over sporene sine, gjøres det med overforklarende dialog. 
Andre rollefigurer er funksjonelle for handlingen, men uten gode karakteriseringer – spesielt har Patricia (Liv Mjönes) en uheldig tilstedeværelse som ender i en lite tilfredsstillende vending. 

Karims karismatiske intensitet løfter «Advokaten» til grei krimunderholdning. 
Og svenskens innvandrerbakgrunn veksler mellom å være (stort sett) ubetydelig, og betydelig der det krydrer historien på interessant vis. 
Han er en av de beste unge advokatene i Øresundsområdet, men likevel møter han på fordommer. 
Som når resepsjonisten på hans nye arbeidsplass tror han er en kriminell som trenger advokathjelp – og ikke en toppadvokat. 
Det hadde holdt i massevis om serien hadde behandlet slikt skurr med nysgjerrighet. 

Men «Advokaten» er en type serie der denne resepsjonisten viser seg å være datteren til mafiasjefen Waldman. 
Slikt er gøy, men det er overflatisk gøy. 
