Frelser ingen nye
Med «FIFA 06» tas et nytt skritt i riktig retning. 
Men skrittet er ikke spesielt langt. 

Vi snakker med andre ord ikke om noen revolusjon i forhold til fjorårets utgave, «FIFA 06» blir kanskje mest for de som allerede har sansen for fotballspillserien til Electronic Arts. 

FIFA er nemlig fortsatt FIFA - på godt og vondt. 
Å sette terningkast på dette spillet er rett og slett vrient. 
Jeg mener at «FIFA 06» mangler et par essensielle elementer, og det blir egentlig mer og mer irriterende jo flere timer jeg tester det. 
Det er ikke noe godt tegn. 

Men det er mye å glede seg over i «FIFA 06» også. 
Fintesystemet er bra, den nye veggspillfunksjonen fungerer fint, og når man får skuddfinter og lobber til å sitte er det riktig så artig. 

Mye av nøkkelen til å få spillet til å gli, er å tilpasse tempoet. 
Det er ikke bare å spurte forbi spillere og klinke til - man må i det fleste situasjoner senke farten for å få finter og driblinger til å sitte. 

Et annet positivt element er at det er mye enklere å gjøre taktiske grep underveis, uten at man trenger å stoppe spillet. 

Dessuten er det merkbart færre «bugs» enn i de seneste versjonene. 
Til tross for en god del timer med spilling, har jeg bare vært borti et par spilltekniske feil. 
Det er mer enn godkjent. 

Managerdelen i spillet er grei nok, uten at den løfter spillet på noen som helst måte. 
I denne delen av spillet styrer du et lag, kjøper og selger spillere, ordner med sponsorkontrakter, svarer på diverse spørsmål som får innvirkning på moralen og forholdet til styret i klubben, og ikke minst styrer du laget ditt i serie- og cupkamper gjennom en lang sesong. 

Skal jeg trekke fram de største svakhetene er det ballbane, dødballer og overraskelsesmomenter. 

Og for å være litt mer konkret: 

Ballbane: 
Hvis du skyter eller slår en pasning har ballen skremmende lett for å gå i en snorrett linje, og det ser en smule dumt ut. 
Jeg synes det er direkte svakt at det ikke finnes en grei løsning for å skru ballen. 
Jeg har riktignok fått skru ved enkelte anledninger, men klarer ikke å se noe mønster i hvordan man skrur under kontrollerte former. 
Og så lenge det ikke står noe om dette brukermanualen regner jeg heller ikke med at det finnes. 

Frispark, cornere, innkast, utspark og utspill fra femmeter - det blir fryktelig ensformig etter hvert. 
Spillerne står oppstilt på samme måte hver gang avhengig av hvilken formasjon man spiller. 
Det er altfor lite rom for variasjon - i enkelte tidligere versjoner har man hatt muligheten til å veksle mellom ulike oppstillinger på for eksempel cornere. 
Hvorfor det er gått bort ifra dette er en gåte for meg. 

Overraskelsesmomenter: 
Med det mener jeg at det skjer ting i spillet som gjør at du tenker: 
"Jøss, går det an, det må jeg prøve igjen". 
Istedenfor blir jeg sittende og tenke "den redninger var mistenkelig lik den forrige, og hvorfor i steike går det ikke an å treffe målet fra visse vinkler uansett hvor mange ganger man prøver». 
Mønsteret i kampene blir for øvrig mye mer fastlåst og forutsigbart når man spiller mot maskinen i forhold til mot andre menneskestyrte lag. 

Når alt kommer til alt er neppe «FIFA 06» godt nok til å rekruttere så veldig mange av de som ikke allerede er supportere av serien. 
Firer'n er for øvrig av den solide sorten, så det er jo lov til å håpe at neste versjon tar enda et steg opp. 

Det vil i så fall glede et fotballhjerte. 

PS! 
«FIFA 06» er testet på PS2. 
Spillet er også tilgjengelig på PC, Xbox, Gamecube, GBA, Nintendo DS og PSP. 
