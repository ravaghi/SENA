HTC Hero
Denne telefonen representerer det mest spennende på mobilfronten akkurat nå. 

HTC har virkelig kommet seg opp i det siste, etter at selskapet satset for fullt på det flotte Android-operativsystemet. 
Plutselig er de virkelig et hett navn i bransjen. 

Med god grunn. 
Android er fremtiden når det gjelder programvare, og deres Magic- og Hero-modeller ser i tillegg attraktive ut, med unikt og stilisert design. 
Les forresten vår test av Magic. 

Riktignok har mange kritisert den såkalte "knekken" nederst på telefonen, men de fleste av disse har vel knapt tatt i den. 
Vi synes "knekken" ser kul ut, og er på ingen måte plagsomt når du har mobilen i lomma eller holder den i hånda. 
Tvert i mot, den bidrar til mobilens litt spesielle utseende. 

Fin og god HTC 
Hero fås i brunt og hvitt (flere farger kommer), vår testmodell er av den brune sorten. 
Den er komfortabel å holde i, og belegget på både skjermen og resten av mobilen gjør at den ikke er så mottakelig for fingeravtrykk som for eksempel Samsung Omnia HD. 
Klart blir det noen fingermerker, men vi har sett langt verre. 

Maskinvaren er strengt tatt den samme som på den allerede utgitte HTC Magic, under panseret er telefonen utstyrt med tilsvarende prosessor og minne (altså er den innebygde lagringsplassen ganske liten, sørg for å ha minnekort). 
Nytt er imidlertid at Hero har fått 3.5 mm-utgang for hodetelefoner, samt et litt bedre kamera (5 megapiksel). 
Ellers er knappene, som ligger under skjermen, identiske med Magic. 
Altså en knapp til å svare på samtaler, en hjemmeknapp, en menyknapp, en legge på knapp, samt søke- og tilbakeknapper under disse. 
Og til slutt en navigasjonsball som vi nesten aldri bruker. 
Men den lyser pent når det er uleste meldinger liggende. 

Kort fortalt, maskinvaren er fin. 
Veldig fin. 
Det er en elegant telefon som oser kvalitet. 
Det ingen knirking å spore opp, ingen billige materialer. 
Den føles rett og slett veldig kul. 

Egne menyer 
Men det er programvaren som gjør HTC Hero. 
Vi har flere ganger skrevet om at Android er noe vi har veldig sansen for, og Hero bekrefter dette ytterligere. 
I stor grad takket være den glimrende jobben HTC har gjort med å designe sitt eget skall, kalt Sense. 
Skallet gjør om mange av funksjonene og menyene og gir dem et enda mer elegant preg. 
Samt at det hele blir enda mer brukervennlig. 
Android slik det fremstod i HTC Magic (altså i ren form, uten noen tillegg) var allerede ganske moro å bruke, men Hero gjør det til en helt ny opplevelse. 

Det er mulighetene for tilpasning som er stjernen her. 
Hovedskjermen er en samling av widgets og snarveier som blir konstant oppdatert med ny informasjon. 
Ved å dra fingeren til venstre og høyre får vi opp totalt syv skjermer der vi kan plassere elementer helt fritt. 
HTC lar oss legge inn elementer som vær, epost, SMS, klokke, diverse snarveier (for eksempel til WLAN-aktivering, eller til dine beste venner), bokmerker for nettsteder eller en twitter-widget som blir kontinuerlig oppdatert i bakgrunnen (klarer du det, iPhone?). 
I tillegg til disse snarveiene og widgetene kan vi også legge inn menyelementer, som aktiverer for eksempel Android Market, kamera, Google Maps, YouTube, eller hva det måtte være. 
Alt dette kan flyttes på og slettes fritt. 

Kontroll på kontakter HTC Sense lar deg også utvide dine kontakter i langt større grad enn noen andre klarer. 
Du kan nemlig knytte dine venner til sosiale nettverk og andre tjenester. 
Som for eksempel Facebook eller Flickr. 
Klikker du deg inn på en venn, og er pålogget Facebook samtidig, finner telefonen selv den relevante vennen der. 
Deretter blir kontaktene knyttet, og vennens informasjon, som fødselsdato, profilbilde og andre detaljer blir hentet inn. 
Dermed er de lagret på telefonen. 
Alt synkroniseres og oppdateres kontinuerlig. 
Legger vennen din ut noe på Facebook, blir det synket med Hero. 
Genialt. 

HTC lar oss tilpasse enda mer. 
De har nemlig designet flere varianter av hovedskjermene, som er igjen tilpasset diverse sosiale funksjoner. 
De såkalte scenene bytter om hvilke widgeter og snarveier som er i fokus. 
Den sosiale scenen har meldinger, vennelister og bilder på hovedskjermene, scenen kalt "play" gir deg raskere tilgang til musikkavspilleren og fotoalbum, og så videre. 
Du kan også velge en scene kalt "clean slate", som fjerner alle widgetene. 
Alle disse kan du selvsagt tilpasse fritt videre, de er bare rammeverk du kan bygge på. 

Googlesentrisk 
Under HTCs egne menyer er det fortsatt Android vi snakker om her, så operativsystemet er tett knyttet til Googles programmer. 
Du fører inn din Google-konto ved første oppstart av telefonen, og den blir da knyttet mot tjenester som Gmail, Google Talk og kalender. 
Google Maps følger også med, og Android Market lar deg laste ned stadig flere programmer som utvider funksjonaliteten til telefonen ytterligere, samt spill og diverse underholdningsprogrammer. 
Android Market vokser hele tiden, og begynner å bli et temmelig aktuelt alternativ til Apples App Store. 

En annen nyhet med HTC Hero er at telefonen støtter multitouch, slik at nettopplevelsen blir enda bedre. 
Nettleseren som følger med er ikke like elegant og rask som Apples Safari, men er ikke langt unna. 
Og med multitouch er brukeropplevelsen automatisk bedre, du kan zoome inn og ut ved å dra fingrene i de korrekte retningene. 
Dessverre fungerer ikke multitouch på alle programmer, for eksempel må du fremdeles bruke egne zoomknapper i Google Maps. 

Mobilen støtter også Flash, men vi opplevde støtten som ganske treg og ustabil. 
Vi velger fremdeles å holde oss unna Flash-baserte nettsider, og foretrekker for eksempel å bruke den fine YouTube-applikasjonen fremfor å bruke nettleseren for å se video. 

Vi synes det virtuelle tastaturet i Hero er fremdeles noe lite, slik at det er veldig lett å bomme på tastene. 
Dette påpekte vi allerede da vi testet HTC Magic. 
Heldigvis er telefonen flink til å foreslå nye ord, selv om vi bommer ganske betydelig er forslagene vi får opp stort sett riktige uansett. 

Ikke utpreget kameramobil 
Når det gjelder multimedia er telefonen passe god. 
Musikkavspillingen fungerer bra nok, og muligheten til å koble til vanlige hodetelefoner er velkommen. 
Kameraet derimot, er fremdeles for svakt. 
Oppløsningen er kanskje høyere enn på Magic, men mangelen på blitz, den trege fokuseringen og lav oppløsning på video gjør at Hero på ingen måte fremstår som en ordentlig kameratelefon. 
Kameraet er der, du kan knipse bilder, men ikke forvent noe spesielt. 
Og Samsungs Omnia HD forblir den feteste kameramobilen på markedet. 
Et poeng er at FM-radio mangler, mange vil sikkert oppleve det som negativt. 

Hastighetstrøbbel 
Det kanskje største minuset med Hero er at det hele går ganske tregt. 
Vi må bare innrømme at maskinvaren ikke alltid henger med, og dermed reagerer skjermen litt tregt noen ganger, skrollingen kan være hakkete og responsen varierende. 
Vi føler ikke at det ødelegger opplevelsen dramatisk, men er defintivt merkbart. 
Det er et tydelig minus, men - det meldes at HTC jobber med en oppdatering som vil slippes i løpet av kort tid, og som vil gjøre telefonen betydelig raskere. 
Stemmer dette, er Heros største problem blitt løst. 

Vi kan også være ærlige og innrømme at selv om vi liker Android, så er ikke operativsystemet nødvendigvis perfekt for alle. 
Det er kraftig og fleksibelt, men de mange mulighetene for justering og tilpasning kan overvelde uvante brukere, som kanskje ikke en gang har behovet for så mange funksjoner. 
Når det er sagt sørger Sense-grensesnittet for at du egentlig ikke trenger å endre på noe som helst med mindre du har veldig behov for det. 

Vi har også oppdaget et par små bugs. 
For eksempel forsvant Facebook-synkroniseringen plutselig og alle bildene og kontaktinformasjonen ble borte, for så å dukke opp igjen etter en dag. 

Utover dette fungere alt tilfredsstillende. 
GPSen er fin, og et program kalt Footprints lar deg ta bilder og merke dem med din lokasjon på kartet. 
WLAN og super-3G er selvsagt på plass, men vi merket at telefonen koblet seg opp mot kjente nettverk ganske seint. 

Vår anbefaling 
For å konkludere, HTC har gjort en kjempejobb med Hero. 
Telefonen er stilig rent utseendemessig og føles veldig solid. 
Sense-grensesnittet er glimrende, elegant og åpner for all mulig tilpasning. 
Selv om det er et par minuspoeng, som at telefonenikke er optimal som multimediamaskin, og at grensesnittet er tregt (men det blir jo fikset). 

Trenger du en smarttelefon som er ordentlig fremtidsrettet bør du vurdere denne, rett og slett. 
Men før du bestemmer deg bør du sjekke ut denne Blackberryen, Apple iPhone 3GS og Samsung Omnia HD. 

(Mobiltesten er et samarbeidsprosjekt mellom DinSide Data og ITavisen) 
