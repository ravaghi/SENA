Jørun Bøgeberg:«Basstard» 

(Upnorth discs) 

Bassisten og låtskriveren Jørun Bøgeberg er tilbake med sitt andre soloalbum, ti år etter «Songs from the Pocket». 

«Basstard» er et trivelig, tilbakelent album med hyggelige sanger som ikke kan plasseres i noen bås, men som har både litt pop, folk og blues over seg. 
Bøgebergs bass og stemme er sentral på plata, men Lynni Treekrem og Jørn Hoel er med som vokalgjester. 

Duetten «Life is an endless dream», som Bøgeberg synger sammen med Mai Britt Normann ,og «Ziggy's blues» viser på en fin måte spennvidden på plata, som nok først og fremst henvender seg til et voksent publikum som tidligere har stiftet bekjentskap med denne dyktige bassisten enten på konsert eller plate. 
