TEST:Volkswagen Golf kabriolet 
1.2 TSI 

Sommeren er definitivt over, men nye Volkswagen Golf kabriolet gir deg en ekstra grunn til å vente på våren. 

Høsten er ikke akkurat den beste tiden å lansere en kabriolet. 
Men ettersom nye Golf kabriolet nylig kom til Norge, måtte DinSide selvsagt teste den ut. 
Den internasjonale lanseringen skjedde i vår, og du kan lese vår rapport derfra her. 

Prisene starter på omlag 312.000 kroner, og da dreier det seg både om 1.2 TSI og 1.6 TDI, begge med 105 hestekrefter. 
Vi har kjørt førstnevnte, den bensindrevne 1,2-literen. 
For mer om de andre motoralternativene, henviser vi til lanseringssaken. 

Stofftak 

Volkswagen har satset på en tradisjonell stofftak-løsning. 
Det gir litt større fleksibilitet hva gjelder design og plassutnyttelse. 
Hekken trenger ikke være fullt så stor for å gjøre plass til både tak og litt bagasje. 
Det gjør at linjene er forholdsvis slanke for biltypen, og helheten vil nok i de flestes øyne være harmonisk og i tråd med Volkswagens generelle designfilosofi. 

God plassutnyttelse 

Golf er en del mindre enn storebror EOS med metalltak. 
Men takket være bedre plassutnyttelse er det egentlig ikke så merkbart fra innsiden. 
Baksetet er fullt brukbart også for voksne, selv om det naturligvis er hakket trangere enn i en vanlig Golf. 
Også med taket på får de fleste voksne plass i baksetet, ettersom takhøyden er ganske god. 

Bagasjerommet rommer 250 liter, og det er OK for klassen. 
I praksis holder det til en noen bagger og poser, nok til fire stykker på en «lett» helgetur. 
Baksetene kan legges ned og du får da en liten gjennomlastingsluke. 

Friluft 

Førermiljøet er som ellers i Golf, ryddig, greit og preget av god kvalitetsfølelse. 
Fra forsetene får man brukbar kabriolet-følelse med taket av. 
Frontruten går ikke så langt tilbake som på en del kupékabrioleter. 
Samtidig er det forholdsvis lunt foran, i alle fall med vindavviseren på. 
Med varmeapparatet på, går det helt fint å kjøre ned i temperaturer rundt 14-15 grader uten å verken fryse eller kle seg spesielt mye ekstra. 

Med taket på oppleves denne bilen som nær sagt hvilken som helst annen bil. 
Støynivået er absolutt ikke plagsomt, selv om det er litt ekstra støy i tunneler og forbi lastebiler sammenlignet med en vanlig Golf. 
Det tar forøvrig bare ni sekunder å legge ned taket, og det kan gjøres i hastigheter opp til 30 kilometer i timen. 

Liten turbomotor 

En 1,2-liter i en så stor bil høres ikke spesielt imponerende ut, men sannheten er at den lille turbomotoren er helt kurant i denne bilen. 
Ikke overveldende sterk, men helt tilstrekkelig for de flestes bruk. 
Takket være turboladingen er det maksimale dreiemomentet på 175 newtonmeter til stede hele veien mellom 1.500 og 4.100 omdreininger. 
Det gir grei fleksibilitet og du trenger ikke frykte at du må skifte gir i et sett. 

0-100 kilometer i timen går på 11,7 sekunder, og det er et helt greit tall. 
For de som er ute etter et litt større overskudd, kan imidlertid 
1.4 TSI med 122 hester være et alternativ. 
Prispåslaget på omlag 15.000 kroner er forholdsvis beskjedent. 

Seks gir 

1,2-literen dekker uansett de fleste behov, noe som også skyldes at den er paret med en velfungerende sekstrinns manuell girkasse. 
Utvekslingene passer både motoren og norske fartsgrenser utmerket. 
Kvikkheten i lave hastigheter og komforten på motorveien er godt kombinert. 
Turtallet er behagelig også i hastigheter rundt 100 kilometer i timen. 

Lavt forbruk 

En bonus med denne motoren er at forbruket er lavt. 
Ved blandet kjøring er det oppgitt til 0,57 liter og CO2-utslippet er 132 gram. 
Vi opplevde at det gikk greit å ligge rundt 0,60 liter i følge kjørecomputeren med overvekt av kjøring på motorveien, og med taket noe av. 
Dette er gode tall og omtrent en drøy desiliter mer enn i dieselversjonen. 

Kjøremessig har kabrioleten beholdt en del av vanlige Golfs egenskaper, selv om den er noe tyngre. 
Vår testbil hadde 18-tommers hjul og sportsunderstell, noe som naturlig nok setter sitt preg på egenskapene. 

Fast 

Oppsettet er fast, men forekom oss ikke hardt og direkte stivt. 
Mindre hjul med litt høyere profil vil være en fordel for de som søker bedre komfort, og det samme gjelder for standardunderstellet. 
Men fjæringskomforten er uansett ikke dårlig, tvert i mot opplevde vi den som overraskende bra i denne versjonen, med tanke på utrustningen. 

Den tradisjonelle kabriolet-skjelvingen opplever man relativt lite til i denne bilen. 
Konstruksjonen virker rimelig stiv, selv om man merker at det rister litt mer enn i en vanlig Golf, i alle fall med taket av. 

Ganske kvikk 

Kjøreegenskapene er relativt kvikke for bilklassen. 
Det er en overdrivelse å kalle dette en sportslig bil, en vanlig Golf er hakket morsommere, men sammenlignet med de fleste andre fireseters kabrioleter er dette absolutt godkjent. 
Styringen er grei og balansen litt mindre understyrt enn det som ofte er typisk. 
Bilen styrer relativt nøytralt gjennom svingene, og trekker seg merkbart innover når du letter på gassen. 

Skal du ha noe særlig mer moro enn dette i klassen, har du i grunn bare ett alternativ, og det er BMW 1-serie kabriolet (test fra 2008). 
Den stiller i en litt annen klasse hva gjelder sportslig kjøreglede, men er også langt dårligere på praktiske egenskaper. 
Men en ny generasjon 1-serie kabriolet burde ikke være alt for langt unna. 

Konkurrenter 

Ser vi på andre konkurrenter er det fetter Audi A3 kabriolet som ligger nærmest. 
Den har mange av de samme egenskapene og tekniske løsningene. 
Karakteren på disse to bilene er i det hele tatt ganske lik. 
Prismessig er det bare små variasjoner mellom tilsvarende motoriserte utgaver av disse, men Golf har mer standardutstyr, noe som sammen med det faktum at den er nyere gjør at vi holder den som et bedre kjøp. 

Andre biler som kan nevnes er Peugeot 308 CC (test fra 2009) og Renault Megane Coupe Cabriolet. 
Dette er heller ikke dumme biler, og de har i motsetning til de overnevnte bilene metalltak. 
Men startprisen ligger en god del høyere enn det Golf-utgaven vi har testet koster. 

Mini kabriolet kan også nevnes, men den er betydelig mindre og mer upraktisk. 
Men kjøregleden i denne bilen er vanskelig å slå. 

Folkelig 

Konklusjonen blir at dersom du skal ha en rimelig, men velfungerende fireseters kabriolet, er Golf kabriolet det beste valget i klassen. 
Det finnes dyrere versjoner som også er attraktive, men de to minste bensinmotorene fremstår som de beste alternativene. 
Slik sett er Golf en folkelig kabriolet, slik den er ment å være. 
