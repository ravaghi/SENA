UGK «UGK 4 Life»
(Jive/Sony) 

Velprodusert og verdig hyllest. 

Underground Kingz, Pimp C og Bun B, har siden det sene åttitall markert seg i terrenget med tekster foreldrene dine ikke ville likt, og attityden du selv elsker. 
De ble først ordentlig introdusert til massene da de i 2000 gjorde braksuksess med Jay Z og låten «Big Pimpin». 

Denne platen var godt på vei da Pimp C tragisk nok ble funnet død i desember 2007. 
Bun B har fullført prosjektet som en slags hyllest, ved hjelp av Big Gipp, Lil Boosie, Too $hort og E-40 blant andre. 
Bun B understreker at albumet kun inneholder det de føler at folket vil ha. 
Personlig må jeg si at jeg vil ha det meste unntatt låten Akon er med på, noe av det pinligste jeg har hørt på veldig lenge - og det overrasker meg at han får bidra som noe annet enn produsent. 
Ellers er det høydepunkt etter høydepunkt her, gjennomgående sløy og frekk stemning. 
Fra silkemyke og humoristiske «She Luv It» til crunk-godbiten «Everybody Wanna Ball». 

En herlig blanding av hip hop i flere smakelige varianter, selv om platen er i overkant kommersielt orientert sammenlignet med resten av duoens karriere. 

ANBEFALTE KJØP: 
«The Pimp & The Bun», «She Luv It», «Everybody Wanna Ball», «Da Game Been Good To Me», «Swishas & Erb» 
