Fujitsu-Siemens Amilo A 7620
Den er basert på Mobile Athlon XP-prosessor, som gir svært mye ytelse for pengene. 
I tillegg har den det meste av hva som skal til for å kunne erstatte de fleste stasjonære PCer. 

Vi har testet en rekke maskiner i Amilo-serien, sist ut var Centrino-baserte Amilo M7400, som for øvrig gjorde et meget solid inntrykk på testpanelet. 
Mens M7400 retter seg mot mobile brukere, er målgruppen for Amilo A7620 først og fremst deg som ønsker en kompakt og prisgunstig erstatning for den stasjonære PCen. 
Da blir ytelse, utstyr og tilkoblingsmuligheter langt viktigere enn lav vekt og lang batterilevetid. 

LES OGSÅ: 

Her er en kjapp oppsummering av maskinvaren i vårt testeksemplar: 

Mobile AMD Athlon XP 3000+ prosessor (Barton) 60 GB harddisk (4.200 rpm) 
DVD-brenner (2,4x DVD+RW) 15" LCD (1024 x 768 punkter) ATI Mobility Radeon 9000 grafikk, 64 MB VGA med TV-utgang 5 USB 2.0-porter Firewire-port PS/2-port parallellport 1 x PCMCIA-plass VGA med TV-utgang Innebygd mic og mic-inngang (mono), øretelefon ut (stereo) med støtte for S/PDIF 56 Kb modem 10/100 Mbit nettverk Leveres med Windows XP Home og en del programmer. 

Ingen tvil om at utstyrsnivået er bra, men foruten hele 5 USB 2.0-porter er det ikke noe her som er oppsiktsvekkende i klassen. 
Vi hadde for eksempel satt pris på trådløse tilkoblingsmuligheter, men her finnes verken infrarød port, Bluetooth eller WLAN. 
Vi merker oss for øvrig at diskettstasjonen nok en gang er fraværende, nå er det kun de aller færreste modellene som selges med denne innebygd. 

PCen leveres med en god programpakke, som inneholder Windows XP Home (norsk), MS Works Suite 2003 (norsk), Norman Antivirus, Adobe Photoshop Album, Adobe Photoshop Elements 2.0 mm. 
Slett ikke verst! 

Når det gjelder eksteriøret, har Fujitsu-Siemens lagt vekt på funksjon og brukervennlighet, og langt mindre på design. 
Kabinettet er for øvrig det samme som benyttes på Amilo D 8830 
Her er brukt grått plast fra innerst til ytterst, og med målene 345 x 282 x 39 mm samt vekten på over 3,5 kg, bør de mest mobile brukerne se en annen vei med det samme. 
Til alle andre kan vi opplyse om at maskinen har et meget godt og romslig tastatur med faste taster, og en kontraststerk og fin skjerm. 

Hva med støy? 

Tidligere tester av PCer basert på Mobile Athlon XP-prosessorer viser at de kan måle seg med Intels Mobile Pentium 4 på de fleste områder. 
Det kan derimot virke som om AMD- prosessorene krever noe mer kjøling, noe som ofte gjør seg utslag i støy fra vifter. 
I denne PCen er det minst to vifter, sannsynligvis på grunn av at grafikkbrikken også trenger å kjøles ved tung belastning. 

Hvis du surfer på nettet eller skriver et dokument, kan du forvente lange pauser mellom hver gang viftene må kjøle systemet. 
Men under noe belastning, herunder bilderedigering, kalkulasjoner, spilling etc, må du forvente at både viftene går - så lenge oppgavene pågår. 
I et kontormiljø blir viftene knapt merkbare, men til lesesalen ville vi valgt en annen maskin. 

Best på ytelse 

Ytelsesmessig overbeviste A7620 stort. 
På noen av de prosessorkrevende oppgavene, deriblant MP3-komprimering, var den raskest av samtlige PCer vi har testet. 
Også i grafikktestene ble ytelsestallene helt i toppklassen, sett i forhold til bærbare PCer vi har testet tidligere. 
Ingen eksisterende 3D-spill vil få problemer i 1024 x 768 med denne brikken. 
Harddiskytelsen viste seg derimot å være mer ordinær. 

Hva med batterilevetiden? 
Selv om dette er en PC som trives best på skrivebordet, er det en fordel å kunne jobbe uten å være tilkoblet strømnettet hele tiden. 
Fujitsu-Siemens opplyser ca 2 timers levetid, vi målte den til nøyaktig 2 timer og 13 minutter. 
Ingenting å ringe hjem om, spesielt ikke med tanke på at maskinen er utstyrt med en strømsparende mobilprosessor. 

Klikk på lenken Tekniske data i oppsummeringsboksen for detaljer omkring ytelse og fysiske egenskaper. 

Konklusjon 

Joda, Amilo A7620 innfridde våre forventninger, og må absolutt vurderes dersom du først og fremst er ute etter en maskin som yter på høygir i de aller fleste situasjoner. 

Noe viftestøy, moderat batterilevetid, og det faktum at vi begynner å forvente trådløse tilkoblingsmuligheter på nye bærbare PCer - uansett klasse, utgjør de mest åpenlyse forbedringsområdene. 

NB! 
Vi har for øyeblikket flere kraftige PCer på testbenken. 
Følg med de neste dagene! 
