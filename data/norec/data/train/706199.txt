Sandnes-revy tuller med alt og alle og spesielt byen
Den har sine små og store svakheter, men det er likevel vanskelig å ikke bli i godt humør av Sommerrevyen i Sandnes. 

Sommerrevyen 
- Maritimt 

Sted: 
Telt i Vågen i Sandnes. 

Skuespillere: 
Petter Aagaard, Tore Lie, May-Lis Stangeland, Simon Andersen, Trond Hanssen, Tone Salomonsen. 

Premiere fredag kveld 

Varighet: 1 time og 20 minutter uten pause. 
Etter revyen er det allsang og bryggejam. 

Revyen spilles også lørdag 2. juni, samt 7., 8., 9., 15., 16., 22. og 23. juni. 

Sommerrevyen i Sandnes har fått tilnavnet «Maritimt» i år. 
Og allerede i det sprudlende åpningsnummeret får vi en forsmak av det våte element, med skuespillere i marinedrakter som synger og danser i klassisk revyteaterstil. 
Så overtar den importerte skuespilleren Simon Andersen med en småfrekk Wenche Foss-parodi/standup med høy publikumskontakt, før vi får det som muligens skal forestille en parodi på et revynummer, hvor to klovner forteller vitser på kransekake-nivå til hverandre. 
Så er det sang igjen, et deilig Sandnes-harselas i «In the army now»-melodien. 
Rød tråd? 
Nei, den har vi ikke sett. 

Litt lokalt, litt andre ting 

Det er for så vidt lett å forstå hvorfor det har blitt sånn, i og med at de lokale initiativtakerne har hentet inn forsterkninger utenbys fra, deriblant Andersen. 
Han har antakelig med seg sine egne ting, som ikke nødvendigvis har noen naturlig referanse til Sandnes, selv om ensemblet gjør en mer enn hederlig jobb med å flette inn ting der det lar seg gjøre. 

De lokale kreftene er heldigvis mer enn gode nok til å bære resten av showet. 
Tore Lie er nydelig som gammel kjeftekjerring og May-Lis Stangeland er et naturlig og allsidig midtpunkt. 
Tone Salomonsen er titulert som sanger i programheftet, noe vi vet hun er dyktig til, og som ofte bidrar til å heve vokalnivået i ensemblet mange hakk. 
Hun fungerer imidlertid like godt som revyartist, det er ingenting å si på verken timing, dansetrinn eller generelt glimt i øyet. 
Et solid band, ledet av Atle Hundsnes, bidrar også til at det musikalske sitter som det skal. 

Det er ikke alle numrene som treffer like godt. 
Vi har allerede nevnt mangelen på åpenbar sammenheng mellom det lokale og det importerte. 
Den ordløse varianten om synkronsvømming framstår som forholdsvis meningsløs, og den omskrevne Eggum-sangen «Kor e alle mannfolk hen» lander uelegant i en merkelig «#metoo har gått for langt»-konklusjon. 

Vågalt og selvironisk 

Samtidig er dette en revy som tør å være selvironisk på vegne av byen og som leverer en del drøy og ikke nødvendigvis barnevennlig humor. 
Den tar et knippe dagsaktuelle debatter på kornet, og kjører på med ting vi kjenner oss igjen i, både på lokalt og nasjonalt nivå. 

Småsøsken er gjerne både frekkere og mer eventyrlystne enn sine mer seriøse eldre søsken. 
På samme måte kan man gjerne si at Sommerrevyen i Sandnes er mer vilter og vågal enn det man kan se hos de mer erfarne revyensemblene i Stavanger. 
Dermed representerer den også Sandnes på en god måte, og legger aldri skjul på hvem og hva det handler om. 
Hadde man harselert med Sandnes på denne måten i Stavanger, er det ikke utenkelig at en og annen sandnesgauk hadde blitt fornærmet og irritert på de nedlatende naboene i nord. 
Men når et ensemble som har en så tydelig kjærlighet til byen og dens særegenheter harselerer med rølpete pubgjester, bompengekrangler, ordfører, rådmann og det som verre er, da er det lett å le både av og med sandnesbuene. 
Men mest med. 

«What happens in Sandnes stays in Sandnes» står det på siste side i programmet, der hvor det annonseres for bryggejam. 
Dette er altså programposten som kommer etter maten, etter revyen og etter at publikum har allsunget seg igjennom et repertoar som vil få mang en selvhøytidelig smaksdommer til å ville feste noe tungt om halsen og senke seg selv i Gandsfjorden. 
Utsagnet er så passende som det kunne blitt, og sier det meste om hva dette handler om: 
Her kan du komme som du er, slippe ut håret, boltre deg i nostalgi uten å skjenke det kunstnerisk høyverdige eller politisk korrekte en tanke. 
Dette er lettbeint sommerunderholdning, folkefest og god stemning for alle pengene. 
