Engasjerende fra virkeligheten
Sidse Babett Knudsen imponerer i «Kvinnen fra Brest», som er basert på en sann historie. 

Filmen forteller historien om legen, Irène Frachon, som jobbet som lungespesialist ved universitetssykehuset i Brest i Frankrike da hun oppdaget at slankepillen Mediator ga pasientene alvorlige hjertefeil. 
Mer eller mindre helt alene tar hun opp kampen mot det store, kyniske legemiddelfirmaet Servier, og de sterke, økonomiske kreftene som styrer legemiddelverket. 

Regissør og manusforfatter Emmanuelle Bercot har tidligere levert prisvinnende filmer som «La tête haut». 
Med «Kvinnen fra Brest» forteller hun en tankevekkende og aktuell historie, som tar opp dilemmaet pasientbehandling versus inntjening til legemiddelselskapene. 
Det som trekker litt ned er at den blir for lang med sine to timer og åtte minutter, og det blir veldig mye fagprat til tider som gjør at en faller litt ut. 

Det som trekker opp er en engasjerende historie og en fabelaktig Sidse Babett Knudsen i hovedrollen. 
Babett Knudsen er utdannet ved Theatre De L'Ombre i Paris, og har ingen problem med å boltre seg i det franske språket. 
Hun spiller også rollen som Irène, som fremdeles jobber som lege og kjemper for bedre og tryggere medisiner, med både varme og lidenskap. 
