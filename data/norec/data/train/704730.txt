Om Warcraft ikke fantes
Dette er spillet du ville ha sittet med om World of Warcraft ikke eksisterte. 

Guild Wars 2 fikk noen ukers spilling i påvente av oppdateringen til World of Warcraft. 
Det ble et svært hyggelig bekjentskap. 

Dette andre besøket i det fantastiske landet Tyria kom en stund før oppdateringen til World of Warcraft, og godt er det for folkene bak, for da har de i hvert fall rukket å hente noen hundre tusen noenlunde faste spilllere. 
Over to millioner har prøvd det. 

Nå tas du med til et land med fem ulike raser, der skummelt søte Asura er den noen av oss alltid vil velge, om vi kan. 
Oppdragene er svært varierte, landskapene nye, friske og en deilig avveksling. 
Jeg kunne bodd her dersom jeg ikke allerede hadde bodd et annet sted, i en annen verden. 
Du vet hvor og hvilken, vet du ikke? 

Her lærer du alle nye egenskaper automatisk når du går opp i nivå og blir større og dyktigere. 
Det er kjekt. 
Må jeg nevne at også WoW mer eller mindre gjør det samme nå? 

Motstanden 

Det virker kanskje unødvendig og uoriginalt å sammenligne dette med World of Warcraft, men sannheten er at det nesten er umulig å ikke gjøre det dersom noen forsøker seg i denne bransjen. 

Jeg tok nemlig feil da jeg anmeldte WoWs tilleggspakke Mists of Pandaria til firer for noen uker siden. 
Egentlig visste jeg jo at jeg aldri måtte stole på erfaringer fra beta. 

Med den siste tilleggspakken er nemlig World of Warcraft et bedre spill enn det noensinne har vært, med fantastiske oppdrag og eventyr og valgmuligheter som passer for alle. 
Dermed er det ennå målestokken, også for Guild Wars 2. ## Ikke abonnement 

Men folkene bak dette spillet satser da også på en annen forretningsmodell. 
Her er det ingen månedlig abonnementspris å betale. 
Du betaler bare for installasjonen. 
Dette er dermed et svært godt alternativ for dem som enten ikke har råd til, eller slett ikke vil betale abonnement for å vandre rundt i Azeroth med alle de andre WoW-spillerne. 

Selv beholder jeg Guild Wars 2 på pc-en, sånn at jeg kan stikke innom og hilse på mine asuraer av og til. 
Det kan du også trygt gjøre. 
