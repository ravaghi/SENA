Nykommer som ypper seg mot toppmodellene
TCL har ambisjoner om å bli en av de tre største TV-merkene i Norge innen kort tid. 
Vil de lykkes? 
Vel, møtet med den 65 tommer store premium-modellen U65X9006, ble i hvert fall i hovedsak en positiv opplevelse. 

TCL er kanskje et ukjent merke for folk flest, men den kinesiske TV-produsenten er ikke noen hvem-som-helst i markedet. 
Allerede i 2013 var selskapet verdens tredje største produsent av TV-er, og de produserer det meste selv, inkludert de fleste LCD-panelene. 

De har til tider dessuten produsert TV-er for andre merker, og har også tidligere vært til stede på det norske markedet under navnet Thomson. 
Nå er det imidlertid TCL-merket som gjelder, og i skrivende stund fås TV-ene kjøpt hos Elkjøp. 

Målsettingen er imidlertid å bli en av de tre største TV-merkene i Norge innen få år, fortalte en av selskapets nordiske representanter under et møte med Dinside i fjor høst. 

Toppmodell med QLED og ordentlig lyd 

U65X9006 er å betrakte som TCLs toppmodell blant 65-tommerne, og kan blant annet skilte med QLED-teknologi, HDR Premium og naturligvis UHD-oppløsning (4K). 

QLED er å betrakte som en konkurrent til OLED, men det er kun én annen aktør som har satset på TV-er med QLED i det norske markedet, og det er Samsung. 

Designmessig skiller den seg fra den store hurven spesielt på ett punkt: 
Høyttalerne nederst er meget synlig. 
TV-en er for øvrig svært tynn, øvre halvdel måler ikke mer enn en centimeter i dybden. 
Rammen er også meget tynn rundt hele skjermen, som for øvrig har et litt matt kontrastbelegg som tar bort de verste refleksene. 

Høyttalerne nederst er faktisk å betrakte som en integrert lydplanke. 
Det er ingen hemmelighet at lyden i flate TV-er ofte oppleves som, ja, nettopp: 
Flat. 
Disse høyttalerne bærer imidlertid bud om bedring. 
Mer om det siden. 

Så enkel å sette opp 

Selve installasjonen er også enklere enn hva vi ofte opplever. 
De to føttene skrus enkelt inn på VESA-festet på baksiden, og ja – skruene står i hullene allerede, så du slipper å lete etter dem. 
Deretter er det bare å skru på TV-en med en av de to(!) medfølgende fjernkontrollene og logge på med Google-kontoen din. 
Har du en Android-mobil er det gjort på sekunder. 

Da har du sikkert gjettet at det hele styres av operativsystemet Android TV, samme system som både Sony og Philips benytter. 
Systemet er både oversiktiktlig og brukervennlig. 
Og på dette tidspunktet er det bare å følge veiviseren, som inkluderer oppsett av kanaler. 

Skal støtte det meste – i hvert fall i teorien 

Og når det gjelder nettopp det, så er det verdt å merke seg følgende: 
TV-en har innebygd dekoder for både satellitt- kabel- og bakkenettsignaler. 

Til og med analoge TV-signaler er støttet, noe som ikke lenger er aktuelt i Norge. 

Det som imidlertid er interessant er at den innebygde dekoderen ikke er godkjent av Canal Digital – verken på kabel eller satellitt. 
Det behøver ikke å bety annet enn at Canal Digital ikke har testet den. 
RiksTV (digitalt bakkenett) har imidlertid satt sitt OK-merke på den. 

Er du kunde hos Get, Altibox eller bruker en ekstern dekoder fra kanaltilbyderen din, er det bare å plugge den i en av de tre HDMI-kontaktene på baksiden. 

Slik er bildekvaliteten på denne QLED-TV-en 

Da Samsung med brask og bram lanserte sin første QLED-TV i 2017, var det med lovnad om en bildekvalitet, innsynsvinkel og sortnivå som kunne matche OLED. 
I tillegg skulle QLED være bedre på lysstyrke. 
I praksis viste det seg derimot at ikke alt var så perfekt, noe vi blant annet har drøftet i testen av Samsung QE55Q7F, fra i fjor. 

Når det gjelder TCL U65X9006, er det utstyrt med et sidebelyst panel. 
Det benyttes videre en teknikk som kalles Ultra Micro Dimming, som dimmer lyset i partiene der det skal være mørkt. 
Det gir generelt et meget godt sortnivå, men vi har sett noen tegn til lett lyslekkasje i hjørnene. 
Det er imidlertid knapt synlig i annet enn de mørkeste scenene og når det ellers er mørkt i rommet. 
Men en like perfekt opplevelse som med OLED, det får du ikke. 

Fargegjengivelse, skarphet og generell bildekvalitet vurderer vi som meget bra. 
Det er relativt enkelt å justere bildet, alle menyene er på norsk, og du har også flere forhåndsinnstillinger å velge mellom, som Standard, Dynamisk, Naturlig og Kino. 
Her er det smak og behag som er avgjørende, innhold, lysforhold og hvor du har plassert TV-en. 

Når det gjelder lysstyrken, er den maks 800 nits på de lyseste scenene i HDR-materiale. 
Det er bedre enn på de fleste OLED-TV-ene, men bak de hvasseste 2017-modellene, inkludert QLED-konkurrent Samsung QE65Q7F, som kan skilte med 1500 nits. 
Se deg ikke blind på disse tallene, det er begrenset utvalg av materiale som drar nytte av denne ekstra lysstyrken – i hvert fall i dag. 

Innsyn fra sidene har vært tradisjonelle LCD-TV-ers akilleshæl, også QLED, men vi synes TCL-TV-en klarer seg bra her. 
Det er ikke helt som på OLED, men med normale betraktningsvinkler – 3–4 meter fra en bred sofa, er det ikke noen problemer verken med dårligere kontrast eller problemer med at farger blir blasse eller inverterte. 
Det skal man heller ikke akseptere fra TV-er i denne prisklassen. 

Absolutt god lyd 

Det er ikke hverdagslig med treveis-høyttalere fra JBL på TV-er, og her har TCL ikke gjort noen forsøk på å gjemme dem bort. 
De seks svarte rundingene i fronten viser med tydelighet at TCL er stolt over lydsamarbeidet med høyttalerprodusenten. 

Og lyden er bra den. 
Talen kommer svært godt fram i filmer hvis du bruker forhåndsinnstillingene Kino eller Klar stemme. 
Og velger du Musikk, er lydbildet bra nok til at vi gjerne kjører på med bakgrunnsmusikk fra Spotify eller Google Music under sosiale sammenkomster. 

Det blir gjerne litt skrikende lyd når volumet overstiger 50–60 prosent, og noen rumlebass får du ikke, da må du ty til ekstern basskasse – men lyden tåler sammenlikning med en gjennomsnittlig god lydplanke. 

Mangler noen viktige apper 

Spotify og Google Music er begge apper du kan laste ned fra Google Play-butikken, sammen med lassevis av andre apper og spill. 
YouTube og Netflix er blitt obligatorisk for mange, og begge disse er på plass. 

Men hva med HBO, Amazon Prime, TV2 Sumo, Dplay og appene fra kanaltilbyderne? 
De glimrer dessverre med sitt fravær. 
NRK-appen er imidlertid på plass, men her er lipsyncen ofte så dårlig at vi ikke orker å bruke den. 

Noen av manglene kan kompenseres med såkalt casting. 
TV-en har innebygd Chromecast, som gjør at du kan sende innhold fra mobilen din til TV-en. 
Les mer om Chromecast her. 

Her har spesielt Samsung med sitt Tizen-system noen åpenbare fordeler, her er de nevnte appene på plass og lipsync er ikke noe problem i NRK-appen. 
Men vi vet at ting kan endre seg fort, og det er ventet at Android TV kommer til å bli viktigere og viktigere i tiden framover. 

Spillutvalget er imidlertid stort, og prosessoren i TV-en er mer enn kraftig nok til at du kan kose deg med mange morsomme titler for en billig penge. 
Du kan også koble til trådløse kontrollere via Bluetooth, der du ikke kan bruke fjernkontrollen. 

Konklusjon 

Dette er en flott TV, og bærer bud om at TCL mener alvor når de nå jakter markedsandeler i Norge. 
Den er enkel å sette opp, den er lekker, brukervennlig, byr på et godt bilde og ikke minst god lyd. 

Vi har imidlertid to ankepunkter: 

Det første er app-mangelen, spesielt i forhold til Samsung. 
Det andre er kanskje enda viktigere: 
Prisen. 
Den ligger i skrivende stund på 17.990 kroner hos Elkjøp, eller tusenlappen dyrere enn QLED-modellen QE65Q7 fra nettopp Samsung – i samme butikk. 

Den byr muligens ikke på like god lyd, men kan skilte med bedre lysstyrke, bedre smarttv-opplevelse og enklere tilkoblingsløsning via en ekstern boks – for å nevne noe. 
Vi tror med andre ord at prisen må ned for å overbevise kundene, spesielt nå i starten. 

Terningkast, plusser og minuser, finner du øverst i artikkelen. 
