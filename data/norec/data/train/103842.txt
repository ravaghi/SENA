Bryn Terfel:«...sings favourites» 

(Deutsche Grammophon) 

Stor sanger med hyggelige svisker ...og Sissel på slep. 

Bryn Terfel er en suveren bass og en entusiastisk formidler. 
Han elsker å boltre seg i flere genrer og mestrer det bedre enn de fleste operasangere. 
Derfor kan han også komme noenlunde helskinnet fra en produksjon med opera, negro spirituals, tyske lieder, folkesanger fra de britiske øyene og mer til. 

Arrangementene for London Symphony Orchestra og kor gjør deler av platen, som salmen «Abide With Me» (O, bli hos meg), overstadig pompøs. 

Andre innslag bæres fint av alt fra harpe og strykere til obo, el-gitar og sekkepipe. 
Duetten med Sissel i Schuberts «Ave Maria» er søvndyssende flat og behagelig, mens Andrea Boccelis gjesteopptreden i Perlefiskernes duett av Bizet eksemplarisk viser forskjellen på en anstrengt tenor og en uanstrengt bassbaryton. 
Den viktigste grunnen til at Terfels favoritter kan være verdt en lytt, er med andre ord hovedpersonen selv. 
