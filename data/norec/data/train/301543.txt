Håpet for gode kjæreste-plater lever igjen
Og Conor Oberst var Karsten Giftekniv. 

|||ALBUM: 
Jenny Lewis og Johnathan Rice ble introdusert for hverandre av ingen ringere enn Conor Oberst fra Bright Eyes - allerede fra starten av en match lagd i indiehimmelen. 

«I'm Having Fun Now» er parets første fullengder i tospann, og selv om musikalsk kjærestesamarbeid kan være farlig farvann, finnes det her nok kredibilitet på deres respektive CV-er til å kunne forvente en viss kvaltitessikring i de musikalske ledd. 

Kosefuzz «I'm Having Fun Now» viser seg å være komplisert på en enkel måte. 

Raus indieorkestrering med kosefuzz og falsettkoring porsjoneres ut med muntre kassegitarer, countryflørtende vokalharmonisk intelligens og noen sporadiske mer neddempede uttrykk. 

Melodiene er nær sagt alle som én både suverene og ukompliserte. 

Helt i vater Hovedgrunnen til begeistring kokes likevel særlig ned til hvor effektfullt hennes klare, skarpe og tidvis kjølige stemme suppleres av hans luftige og noe mer romslige uttrykk, og vice versa - for dette er virkelig et samarbeid, ingen av dem fremstår som mer dominerende enn den andre. 
Balansen på dette prosjektet er totalt i vater. 

Via tidligere utgivelser har begge gitt hengivne uttrykk for retroperspektive musikalske uttrykk, og «I'm Having Fun Now» sniker seg naturlig nok inn i rekka. 

Musikalsk Feng Shui Lyden av et redefinert 70-tall, Belle & Sebastian-estetikk, Ryan Adams, og Jennys eget Rilo Kiley siver ned i sprekkene på dette som gjerne må være en smått støvete vinylplate. 

Pent og talentfullt gjennomført av pent og talentfullt par med sans for musikalsk Feng Shui. 

Håpet for at noen kan lage gode kjæresteplater lever igjen. 
