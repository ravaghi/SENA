Spillanmeldelse:«Rabbids Go Home» 

DS-spillet «Rabbids Go Home» utfordrer hjernecellene på en morsom måte. 

For mange år siden hadde jeg dilla på et PC-spill som heter «The Incredible Machine». 
Spillet gikk ut på følgende: 
Du fikk utdelt flere små gjenstander, for eksempel sakser og snorer og steiner. 

Deretter skulle du sette dem sammen på en spesiell måte for å skape en spesiell handling, for eksempel tenne et lys. 
«Rabbids Go Home» er mistenkelig likt dette spillet, og jeg fikk nesten like dilla. 
Men bare nesten. 

De ville, små kaninene er hentet fra «Rayman Raving Rabbids» og har denne gangen hovedrollen i spillet. 
Oppgaven til kaninene er intet mindre enn at de skal bygge seg til månen, steg for steg. 

Dette gjør de ved å løse ulike oppgaver, som altså minner om PC-spillet jeg nevnte. 
Man får utdelt et visst antall gjenstander, for eksempel en boksehanske, et par små plattformer og en saks. 
Deretter må man plassere dem riktig på skjermen, slik at kaninene når delmålet sitt. 

Delmålet er noe så merkelig som at kaninen, som sitter i en handlevogn, klarer å dra med seg to lysende trafikktrekanter for så å havne i et toalett (!). 
Sprøtt skal det være. 

Det høres kanskje enkelt og fjollete ut, men det er faktisk både komplisert og morsomt. 
Gjenstandene må plasseres helt nøyaktig, for at kaninene skal klare oppgaven. 
Her er man avhengig av mye presisjon - og litt flaks. 

Innimellom får man også tildelt luregjenstander, altså gjenstander man ikke trenger å bruke. 
Så det gjelder å bruke hodet før man setter i gang. 
Og oppgavene blir selvsagt vanskeligere og vanskeligere utover i spillet. 

Innimellom får man andre type oppgaver, som trolig er lagt inn for å skape variasjon. 
En oppgave går for eksempel ut på å sette plattformer på en spesiell måte slik at baller renner ned i spesielle bokser, og dette går på tid. 
Og så er det morsomme minispill innimellom. 

Jeg gikk likevel lei litt raskere enn jeg trodde, og det var fordi oppgavene føles litt ensidige i lengden. 
Mye av humoren fra «Rayman Raving Rabbids» synes jeg også var manglende. 
Har det noe med formatet å gjøre? 

Jeg har en følelse at at Wii-versjonen vil være både rikere og morsommere, og jeg gleder meg til å treffe kaninene igjen der. 
