Perfekt mann i perfekt rolle!
Fenomenet Mickey Rourke i sitt livs rolle. 
Rett og slett. 

HANDLER OM: 
Randy «The Ram» 
Robinson er en tidligere wrestler-stjerne, nå avdanket, skadet, blakk og alt for gammel til å holde på med sitt brutale yrke. 
Det er imidlertid det eneste han kan. 
Og han fortsetter, for pengenes skyld, for kameraderiet og - om mulig - for å gjennomopprette forholdet til sin datter. 

DOM: 
«The Wrestler» dreier seg om én mann i én rolle: 
Mickey Rourke som «The Ram». 
Rourke svarer på tilliten med å gjøre en innsats for filmhistorien: 
En gang stjerne, et liv med rus og doping, et liv på toppen - og helt på bunnen, stadige og mer krevende come-backs, et liv levd til det ekstreme: 
Det er «The Ram». 
Og det er Mickey Rourke! 

Det er skremmende, det er rørende, det er flott, det er tragisk. 
Og ingrediensene strekker seg mye lengre enn bare wrestlingens bisarre verden. 
Det handler om umulig liv, drømmen om stjernene, glamourens definitive bakside, berømmelsens pris. 
Wrestling, sier mange, er ikke det bare juks? 
Jo da, volden er oftest koreografert, tricksene avtalt, blodstrømmene frivillige. 
Men det er rått, likevel. 
For vel kan man avtale nakkefall, kast ut av ringen, stup fra store høyder. 
Men man skal tross alt lande - eventuelt med en motstander oppå seg, og det skal smelle og det skal flyte blod. 
Og man skal dessuten være diger - så diger som rimeligvis bare anabole steroider kan utvirke. 

En liten korrigering: 
«The Wrestler» er intet totalt enmannsshow; Marisa Tomei er glitrende (Og Oscar-nominert, i likhet med Rourke) som (litt for gammel) stripper og alenemor, en effektiv kontrast til bryteren. 

Men det er altså Rourke vi vil huske fra denne filmen. 

Og vi kommer nok til å glemme den litt klønete behandlingen av forholdet til hans datter, fremstilt av Evan Rachel Wood. 
Akkurat den biten er direkte uoriginal. 

Men ellers: 
En skikkelig «slam dunk» av en film! 
