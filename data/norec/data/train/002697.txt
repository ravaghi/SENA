Regn med Fay
Fay Wildhagen lever opp til store Øya-forventninger. 

21-årige Fay Wildhagen fra Bærum spilte seg denne uka inn på P3s A-liste med "We Are". 
Den inderlige folkpopperlen har høstet varme lovord fra flere kanter, også utenfor landets grenser - og debutanten har vært et av undergrunnsnavnene det har vært knyttet mest spenning til i forkant av årets Øya. 

Den lille teltscenen Biblioteket er fylt av folk når Wildhagen og hennes seks personer sterke band går på scenen. 
Hovedpersonen selv er tydelig rørt over oppmøtet. 
Hun sier hun var forberedt på å spille for "vakta og bartenderen", men viser fort at hun fortjener et langt større publikum. 

Wildhagen har utvilsomt et stort låtskrivertalent. 
Låtene hennes fenger uten å følge formler, går spennende omveier og nyter godt av spennende instrumentering og fine arrangement. 
Dette gjelder også live. 
Strykere og blåsere har en like naturlig plass som tung gitar og storslått perkusjon i uttrykket. 

Musikken veksler mellom å være skjør og minimalistisk og voldsom og dramatisk. 
Hovedpersonen selv viser seg som en solid gitarist og vokalist, med et imponerende spekter, og har en unik tilstedeværelse i det hun gjør på scenen. 
Spillegleden og iveren er genuin, og det er ingen overraskelse når Wildhagen mot slutten av det kun drøyt tjue minutter lange, men overbevisende, settet utpeker dette "til det største som har skjedd meg". 

Det utsagnet kan det fort ligge mer i enn hun egentlig mente - konserten er nemlig mer enn bra nok til at snøballen som allerede er i gang kommer til å øke farten ytterligere. 
