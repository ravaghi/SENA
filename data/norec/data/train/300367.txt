Dette bandet har en tilsynelatende ufeilbarlig sans for perfekte popmelodier
Etter debutalbumet har Haim fortsatt til gode å glippe. 

ALBUM: 
Ah, samspilte søstre som synger pent i kor — kan man få det bedre? 

Jepp, når de i tillegg har bein i nesa, rytme i kroppen og en tilsynelatende ufeilbarlig sans for perfekte popmelodier, da snakker vi. 

LA-trioen Haim har det siste halvannet året vakt oppsikt med en plettfri perlerad av singelutgivelser («Forever», «Don't Save Me», «Falling» og nå sist «The Wire»), og møter mildt sagt store forventninger med dette debutalbumet. 
De er det ingen grunn til å frykte for. 

I tillegg til alle fire singler og det finfine EP-sporet «Go Slow», inkluderer nemlig «Days Are Gone» ytterligere fulltreffere av kjent, klassisk gitarpopmerke. 
Den synth-pyntede midtempoballaden «If I Could Change Your Mind» og huggende, dramatiske «Let Me Go» er to av dem. 

Anført av Danielles dype vokalklang går det i spenstig åttitallsinspirert poprock i en rekke sjatteringer - fra et varmt, Fleetwood Mac-basert lydbilde til beats med Prince-fraspark. 
Den påberopte påvirkningen fra hip hop og r'n'b titter fram i et spor som eksperimentelt skitne, hamrende «My Song 5», men ellers er den ikke akkurat påtrengende. 

Funken, derimot, ligger under det meste, som en rytmisk ledetråd med gjenklang hos bassist Este og i søstrenes frekke, små gitarriff. 
Der gjør den seg svært godt. 
