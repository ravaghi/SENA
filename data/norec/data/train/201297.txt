ViewSonic PC mini 132
Den er omtrent så stor som en trådløs ruter... 

Det dukker opp stadig flere små PC-er, som først og fremst er beregnet til mediebruk og som ekstra maskin. 
Denne er så liten at den kan gjemmes bort innimellom annet utstyr eller henges bak på en skjerm. 

ViewSonic kjenner vi først og fremst som skjermprodusent både for det profesjonelle markedet og for forbrukere, men de har etter hvert utvidet utvalget til mediespillere og forskjellige PC-løsninger. 

PC mini 132 

Dette er en av de minste PC-ene vi har vært borti, den er faktisk mindre enn mange av de trådløse ruterne vi har testet i det siste. 
Grunnen til det beskjedne formatet er at den ikke inneholder noe optisk drev, dermed blir også bruksområdet litt begrenset. 
Men for de aller fleste i målgruppa er ikke dette noe problem. 

Kabinettet er i hvit plast, med åpninger i sidene. 
Den kommer med to alternative stativer, og kan stå på høykant enten med kortsiden eller langsiden opp. 
Det ene er et bordstativ, det andre er til å feste bak på en skjerm med VESA skruefester. 

Det følger også med gummiføtter med magneter som kan festes på de fire metallbitene på undersiden. 
Da kan den ligge flatt. 

I bruk 

Maskinen kommer med Windows 7 Home Premium. 
Vi koblet den til forskjellige skjermløsninger, alle fungerte utmerket. 

Den digitale lydutgangen er optisk på 3,5 mm kontakt, de færreste har liggende en kabel som passer til dette. 
Det er heller ikke vanlig handelsvare, men større databutikker fører kabel eller overgang til vanlig optisk lydkabel (toslink). 

Fordelen med digital lydutgang er at man kan koble til et surroundanlegg som ikke har HDMI, f.eks. eldre receivere. 

PC mini spilte av alt vi kastet på den av lyd og bilder, og våre MKV-filer i 1080p som ligger på vår hjemmeserver spilte uten anstrengelser, til og med over trådløst nett, da vi brukte vårt foretrukne avspillingsprogram Media Player Classic Home Cinema 

På ytelsestesen scorer den et lite hakk under den lille maskinen fra Shuttle som vi testet nylig, men forskjellen er akademisk. 
Sammenligner vi derimot med den lille Asrock PC-en har de lite å stille opp. 

Men PC mini 132 fungerer utmerket til vanlig PC-bruk, surfing og avspilling av alle medievarianter, noe mer kan man egentlig ikke forlange. 

Støy og varme 

I motsetning til Shuttles PC har ViewSonic utstyrt denne med vifte. 
Dermed blir den ikke lydløs, men gir fra seg en svak hvisling. 
Temperaturen på luften som kommer ut av kjøleåpningene er ikke avskrekkende. 

Konklusjon 

ViewSonic PC mini 132 er en bitteliten PC som klarer jobbene den er tiltenkt med glans. 
Den har rikelig med tilkoblinger og kan brukes både som mediePC, som ekstra maskin eller til bestemte bruksområder i resepsjon osv. 

Den er svært fleksibel når det gjelder plassering, og kan ligge, henge eller stå der det måtte passe. 

Viftestøyen er akseptabel, og forsvinner i bakgrunnstøyen så snart man ikke sitter stille og lytter til den. 

Prisen ligger på rundt 2850 kroner, men inkluderer ikke operativsystem. 
Vårt esteksemplar ble lånt ut av EET. 
