Aktuell og underholdende kjønnskamp
«Battle of the Sexes» sklir rett inn i #MeeToo-kampanjen, og får frem likestillings- og LHBT-kampen på en forbilledlig måte. 

Battle of the Sexes Storbritannia/USA 2017 Romantikk/komedie Regi: Jonathan Dayton, Valerie Faris Manus: 
Simon Beaufoy Skuespillere: 
Emma Stone, Andrea Riseborough, Steve Carell, Natalie Morales, Sarah Silverman, Bill Pullman, Alan Cumming, Elisabeth Shue Aldersgrense Tillatt for alle 

Og dessverre er det veldig mye i filmen som er like aktuelt i dag. 
Filmen handler om hendelsene som ledet opp til tenniskampen mellom Billie Jean King (Emma Stone) og den pensjonerte tennisspilleren, og selverklærte mannssjåvinisten, Bobby Riggs (Steve Carell). 

Vi får et godt innblikk i hvordan mennene som styrte sporten rettferdiggjorde de enorme forskjellene i premiepenger og lønninger for kvinnelige og mannlige spillere. 
Det var også stort sett menn som kommenterte sporten, og det var helt vanlig å kommentere utseende på de kvinnelige utøverne, som når en kommentator sier om King: 
«Hadde hun bare latt håret gro ut og kvittet seg med brillene, kunne hun vært Hollywood-materiale». 

Filmen holder seg for det meste tett opp til hva som faktisk skjedde, foruten en liten romantisering rundt kjærlighetsforholdet mellom King og Marilyn Barnett og noen friheter når det gjelder årstall og tidsforløpet på enkelte hendelser. 
Det betyr imidlertid lite, for regissørene Jonathan Dayton og Valerie Faris («Little Miss Sunshine») har laget en film som ikke bare er underholdende, men som treffer hardt også i dag. 
Og da snakker jeg ikke om tennisballer. 
