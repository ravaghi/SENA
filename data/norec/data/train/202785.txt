TEST:Opel Astra 
1.7 CDTi 

Astra skal ta Opel inn i teten i en knallhard bilklasse. 
Med er den god nok til å slå Volkswagen Golf og resten av gjengen? 

Opel er inne i en fornyingsfase og vil i løpet av en ganske kort periode erstatte flere viktige modeller. 
Insignia tok over for Vectra for omtrent halvannet år siden, Astra har nylig kommet på det norske markedet og lille fleksible Meriva kommer i sommer. 
I tillegg er Corsa nettopp oppdatert og en helt ny Zafira bør heller ikke være altfor langt unna. 

Stor 

Men nå skal det handle om Astra som må finne seg i å bli møtt med ganske høye forventninger. 
Og førsteinntrykket er bra, for kompaktklassebilen har vokst ganske betydelig. 
Nå måler Astra 442 centimeter i lengden, hvilket er ganske mye for en slik bil. 
Også akselavstanden har vokst, nærmere bestemt med drøyt syv centimeter i forhold til forgjengeren. 

Det gjør at plassforholdene er forbedret, i alle fall i baksetet. 
Astra er fullt ut brukbar for fire voksne, også med tanke på takhøyde i baksetet. 
Men lasteavdelingen er ikke noe særlig større enn i de nærmeste konkurrentene. 

Interiør 

Foran sitter man som ventet godt og det er tilstrekkelig med justeringsmuligheter. 
Sportsstolene som er standard på Sport-utgaven kan til snaut 4.000 kroner være en grei investering dersom du liker å sitte godt skrudd fast i svingene. 

For øvrig overrasker ikke interiøret i nye Astra veldig. 
Man har latt seg inspirere av de runde linjene i storebror Insignia og kvalitetsfølelsen er god. 
Vår testbil var forholdsvis enkelt utstyrt, men ga ikke noe spartansk inntrykk av den grunn. 

Voksen på veien 

Ute på veien er det trygge kjøreegenskaper kombinert med god komfort som preger nykomlingen. 
Astra kan leveres med et aktivt understell som kan stilles inn i tre hardhetsgrader, alt etter hvor sportslig innstilt man er. 
Programmet kalt Flexride påvirker også styring og gassrespons. 
Vår testbil hadde ikke dette utstyret, men standardoppsettet er et greit kompromiss mellom sport og komfort. 
Hull og dårlige veier takles ganske bra, samtidig som det er lite krengning i harde svinger. 
Den lange akselavstanden er også med på å skape stabilitet og komfort. 

Vi ser det likevel som en fornuftig investering å legge snaut 7.000 kroner ekstra i potten for å få det aktive understellet, enten du er komfortorientert eller ønsker litt sportsligere kjøreegenskaper. 

Ikke leken 

Med standardunderstell er ikke Astra blant de aller skarpeste på kjøreglede i klassen. 
Til det mangler det litt på styrefølelse og balansen er hakket for understyrt. 
Til gjengjeld er kjøreegenskapene svært forutsigbare og trygge. 
Det skal veldig mye til før bakhjulene slipper taket og selv under slikt press bevarer bilen roen. 

Mange motorer 

Astra er tilgjengelig med ni ulike motorer, fem på bensinsiden og fire dieselalternativer. 
De minste bensinmotorene er nok i svakeste laget for Astra som ikke er noen lettvekter i klassen. 
Vi prøvde motoren som nok passer best for norske forhold, nemlig 1.7 CDTi med 110 hestekrefter og 260 newtonmeter. 
En mindre dieselmaskin på 1,3 liter og 95 hester er også tilgjengelig for de som klarer seg med litt mindre krefter. 

Grei motor 

1,7-literen er ikke blant de aller nyeste og mest kultiverte motorene i klassen, men den fungerer likevel greit i Astra. 
Vår testbil var godt innkjørt og da trekker den greit fra forholdsvis lave turtall. 
Spesielt glad i å bli tynt på høye turtall er motoren imidlertid ikke, men kreftene holder fint til vanlig bruk under norske forhold. 

Den manuelle girkassen har seks trinn og disse passer bra til motoren og de norske fartsgrensene. 
Sjaltingen går i tillegg smidig. 

Imponerer ikke på miljø 

Når det kommer til forbruk og utslipp henger Astra litt etter, i alle fall med tanke på at det er en helt ny bil. 
0,47 liter og 124 gram CO2 er litt for mye sett i forhold til ytelsene. 
Den miljøtilpassede 1,3-literen slipper ut 109 gram. 
Det er bedre, men ikke like bra som de beste sparemodellene i denne klassen som nå har sunket under 100 gram per kilometer. 

Priser 

Prismessig ligger Astra ganske trygt plantet midt i kompaktklassen. 
Vår testbil starter på 240.000 kroner, noen få tusenlapper mer enn startprisen for en tilsvarende Volkswagen Golf. 
Billigste Astra begynner på 210.000 kroner, men den har en svært beskjeden bensinmotor på 87 hestekrefter. 
1.7 CDTi fremstår som det beste kjøpet, med 1,3 CDTi til 220.000 kroner og 1.4 Turbo (bensin) til 255.000 kroner som de beste alternativene. 

Mye ekstrautstyr 

Det finnes en ganske lang liste med ekstrautstyr til nye Astra. 
Mest interessant er kanskje det aktive understellet Flexride, de adaptive xenonlyktene AFL+ og Opel Eye som leser trafikkskilt og holder oversikt over at du holder deg i kjørefilen din. 
Flexfloor lar deg justere høyden på bagasjeromsgulvet (standard på de fleste utgaver) og Flexfix er et integrert sykkelstativ. 

Tar ikke ledelsen 

Sett i forhold til konkurrentene er Astra blant de bedre bilene i klassen. 
Den har verken store eller mange svakheter. 
På den andre siden har den heller ikke noen virkelig store fortrinn. 
Riktignok er den ganske stor, kjører alt i alt bra, har god kvalitetsfølelse og som nevnt en interessant utstyrsliste, men er det nok til å slå klasseleder Volkswagen Golf? 
Golf har klassens sterkeste motorrekke, den kjører meget bra, er gjerrig og har høy kvalitetsfølelse. 
I våre øyne når ikke Astra helt opp til dette. 
Men den er klart nærmere enn den var før og er slett ikke noe dumt alternativ for de som ikke ønsker å kjøpe Norges vanligste nybil. 

Totalkarakteren er nærmere å vippe ned enn opp. 
