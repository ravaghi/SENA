Spillanmeldelse:«Kirby: Mass Attack» 

«Kirby: Mass Attack» er et herlig angrep på fritiden. 
Det har en lekenhet og en suggererende effekt som gjør det vanskelig å legge fra seg. 

Jeg elsker Kirby-spillene, de pleier å ha en overraskende vri hver gang. 
Og i «Kirby: Mass Attack» skal du kontrollere flere Kirbyer på en gang, ikke bare more deg med en. 

Spillet starter med at en ond figur bruker tryllestaven sin til å dele opp Kirby i ti små biter. 
Deretter sendes Kirby av gårde på plattformeventyr, der han må finne igjen bitene av seg selv og komme tilbake til sin opprinnelige form. 

Du slåss og grubler deg gjennom fargerike, lekne og utfordrende brett, der hovedmålet er å finne og kontrollere så mange Kirbyer du kan. 
Dette gjør du hovedsakelig ved å spise frukt; jo mer frukt du spiser, desto flere Kirbyer får du kontroll over og jo lettere blir det å løse oppgavene. 
Du må altså samarbeide med de andre Kirbyene - eller, med deg selv - for å få has på fiender og løse puslespill. 

Dette er overraskende morsomt og utfordrende. 
Det er noen spill som ikke helt kan forklares, det er bare fengende på en absurd måte. 
Jeg ble i alle fall sittende å spille i time etter time uten å bli lei. 

For øvrig ser jeg at spillet har nøyaktig samme effekt på ungene mine, tre gutter under seks år. 
De legger glatt bort bilspill og annet snadder for å gå inn i Kirbys verden. 
Anbefales! 

KRISTINE STORLI HENNINGSEN 

KIRBY: 
MASS ATTACK Plattform: 
Nintendo DS Genre: 
Plattform Alder: 3+ Utvikler: 
Hal Labs Utgiver: 
Nintendo 
Mer info (på Wikipedia) 
