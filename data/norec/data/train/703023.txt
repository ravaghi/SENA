Si ifra hvor du går
Hvordan ville du reagert om du var i en situasjon uten mulighet til å få hjelp, og med døden som uunngåelig utgang? 
Ville overlevelsesinstinktet ditt hentet fram motet og kreativiteten som skal til for å finne en vei ut av uføret, eller hadde du bare gitt opp? 

I de halvannen timene «127 timer» varer får du tenkt mye på det. 
Og du får faktisk kjenne hvordan det føles. 

«127 timer» forteller den virkelige og helt utrolige overlevelseshistorien om fjellklatreren Aron Ralston (James Franco). 
En eventyrer og individualist med boblende livsglede og en følelse av å være uovervinnelig, som tar seg en alenehelg i Utahs spektakulære, men skrinne fjell og daler i 2003. 
Så får han høyrearmen i klem i et dypt juv. 
«127 timer» skildrer de intense og hjerteskjærende timene fra Aron forstår at situasjonen han befinner seg i er livstruende, og prøver stadig flere desperate metoder både for å redde livet og å holde motet oppe. 
Nesten uten vann og mat. 
Og prisen han må betale til slutt er grotesk. 

Å se en mann sitte fast i et juv i en drøy time kunne vært kjedelige greier, men ikke når det er regissør Danny Boyle (Trainspotting, Slumdog Millionaire) som forteller: med vakre og spektakulære kameravinkler og ekstreme nærbilder av Arons sjel og følelsesliv skaper han en intens medfølelse og sitrende spenning hos seeren, selv om du vet hvordan det går. 
Godt hjulpet av James Franco, som gjør sitt livs rolle som den fangede fjellklatreren. 

«127 timer» er en fabelaktig film. 
Selv om den er nesten uutholdelig intens og tidvis direkte vond å se på. 

Og etterpå lover du deg selv fra nå av skal du alltid følge fjellvettreglene og si ifra hvor du går. 

«127 timer» er nominert til 6 Oscars, blant annet beste film, manus, mannlige hovedrolle og beste filmmusikk. 
