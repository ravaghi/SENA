Noe deilig i glemselen
En strålende Julie Christie i film om Alzheimer's. 

Ekteparet Fiona (Julie Christie) og Grant (Gordon Pinsent) lever et godt liv sammen etter å ha vært sammen i 45 år. 
Spreke og engasjerte begge to. 
Begge merker det når Fionas hukommelse plutselig svikter på de rareste måter. 
Særlig hun er enig i at sykehjem er det beste når hennes Alzheimer's tiltar. 

Men atskillelsen det medfører får store konsekvenser for dem begge. 
Kjærligheten, alt som var viktig før og egne behov settes på alvorlige prøver når Fiona knytter nye bånd på institusjonen og Grant blir en hjelpeløs tilskuer til sin elskede kones nye personlighet og nye liv. 

Lavmælt og realistisk fortelles en rørende, vemodig og intenst romantisk historie som har ryddet plass til både smil, latter og tårer. 

På den ene siden er den en troverdig og usentimental skildring av både de praktiske og følelsesmessige konsekvensene av den grusomme diagnosen Alzheimer's. 
Samtidig en nydelig og varm hyllest til kjærligheten og håpet. 
Vakker musikk, nydelig fotografering og store skuespillerprestasjoner bidrar også til å gjøre «Away from her» til en stor opplevelse. 

Den nydelige Julie Christie er helt uforglemmelig strålende i rollen som den Alzheimer's-rammede Fiona. 

Skuespilleren Sarah Polley (28) har sin vellykkede regidebut med en film som har en universell appell langt utover den opplagte, godt voksne publikumsgruppen. 
