«I, Tonya» er en amerikansk tragedie
Kanskje er det publikum som sitter igjen som den største synderen i denne rampete filmatiseringen av Tonya Hardings liv og karrière. 

For dem som er for unge til å huske det: 
Tonya Harding var på 1990-tallet den mest kontroversielle og omtalte mediepersonligheten i USA ved siden av O.J. Simpson. 

Mens Simpson splittet amerikanerne etter etniske skillelinjer, skulle Hardings skjebne bli et spørsmål om klassetilhørighet. 
Hun raste inn på kunstløp-arenaen som en heavyrocker i Versailles, i en tid da kvinnelige kunstløpere skulle være veloppdragne prinsesser. 

Hadde henne i vrangstrupen 

Hun var white trash, og la ikke skjul på det. 
I denne anarkistiske filmversjonen av Tonya Hardings liv kommer det tydelig frem hvordan den etablerte amerikanske idretten helt fra starten fikk denne stygge andungen i vrangstrupen. 
Talentet var udiskutabelt, men som en kunstløpdommer i en ufrivillig innrømmelse sier det: 
”Det handler ikke bare om kunstløp”. 

Det var ikke før hun som første amerikanske kunstløper gjennomførte en trippel axel at hun for en kort stund ble tatt inn i varmen. 
Men det var samtidig som mediene fikk øynene opp for hennes stormfulle liv utenfor skøytearenaen. 

Med en alenemor som tidlig lærte henne å akseptere vold som en problemløser, og en ektemann som videreførte morens overgrep, var Tonya en tikkende bombe. 
Og da den eksploderte, ga den gjenlyd over en hel verden som nå var knyttet sammen av de nye 24- timers globale tv-kanalene. 

Ville knuse kneskålen til konkurrenten 

«Hendelsen» er hva Tonya og eksmannen Jeff i filmen kaller skandalen som rystet amerikansk idrett i 1994 og fikk et mellomspill under Lillehammer-OL. 
Kort sagt handlet den om at Jeff, sannsynligvis uten Tonyas viten, leide noen til å knuse kneskålen til Hardings fremste amerikanske konkurrent, Nancy Kerrigan. 

Hva Tonya og Jeff selv sier til sitt forsvar (de fikk begge fengselsstraffer) lærer vi tidlig i filmen å ta med noen klyper salt. 
Regissør Craig Gillespie har kommet frem til at en realistisk ramme rundt historien er umulig, til det er det for mange utrolige og selvmotsigende innslag. 

Derfor åpner filmen som en mockumentary, med Tonya (Margot Robbie) og Jeff (Sebastian Stan) som ser inn i kamera og snakker direkte til oss. 
Det er et av mange grep der Gillespie impliserer oss som noen slags medskyldige. 

Veksler mellom skadefryd og medynk 

Et sentralt spor i filmen er hvordan den sensasjonspregede journalistikken vokste og hentet næring fra Hardings turbulente liv, og hvordan hennes tragedie ble vår underholdning. 
Harding versus Kerrigan ble iscenesatt som en amerikansk brytekamp der det var hun vi skulle hate og bue på. 
Vi vekslet mellom skadefryd og medynk, ikke minst da hun senere satset på en boksekarrière, og vi ler litt for ofte av henne i denne filmen, også. 
Filmen retter skarp kritikk mot medieindustrien, men kan litt for ofte ikke annet enn å redusere rollegalleriet til noen underholdende klovner. 

Oscarnominerte roller 

Det spørs om Jeffs håpløse partner in crime, Shawn, lar seg karikere, selv om Paul Walter Hauser gjenskaper ham oppfinnsomt som en løs kanon med et forstyrret selvbilde. 
Som Hardings livvakt gikk han kledd i Rosa Panter-spionfrakk og var besatt av konspirasjonsteorier. 

Birollen som likevel gjør sterkest inntrykk er Allison Janneys portrett av Tonyas mor, en prestasjon som helt fortjent er nominert til en Oscar. 
Hun er tildelt filmens beste replikker, og leverer dem med nådeløs timing og overbevisende selvforakt. 
«Jeg gjorde deg til en champion, og jeg visste at du ville hate meg for det», er hennes respons på datterens anklager i voksen alder. 

En mer sympatisk utgave 

Heldigvis gir Margot Robbins oss en mer sympatisk utgave av Harding i tittelrollen som hun er nominert til en Oscar for. 
Hun forsvarer Hardings integritet med sin beste rolle så langt, og skaper med det en dypere forståelse av hennes vekst og fall. 
Likevel lar hun aldri tragedien få overtaket. 
Hennes versjon av Tonya har ofte selvinnsikt og humor nok til å heve seg over den avgrunnen alle vi andre skyver henne mot – og hun undrer seg over hvorfor hun så lenge trodde hun fortjente all julingen. 

I all elendigheten glemmer ikke filmskaperne at Harding faktisk var en av verdens beste kunstløpere. 
Her anvender de sofistikert teknologi for å gjenskape Hardings artisteri på isen, noe som ikke ville vært mulig for ti år siden. 
Hennes store kunststykke, en trippel axel, opphøyes til et sublimt øyeblikk av frihetsutfoldelse, et moment der hun triumferer og er umulig å nå opp til. 
