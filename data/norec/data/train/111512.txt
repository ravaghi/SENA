Beksvarte bygdetullinger
Dansk genrelek fra stedet gud glemte 

HANDLER OM: 
København-politimannen Robert omplasseres til den sørjyllandske landsbygda etter å ha brukt tjenestevåpenet mot egen familie. 
Der er han slett ikke velkommen, for i dette gudsforlatte hølet hvor «alle vet alt, men ingen sier noe» følger man sine helt egne, uskrevne regler. 
Så da han velger å hjelpe desperate, mishandlede Ingelise utfordrer han langt flere enn hennes voldelige ektemann Jørgen. 

DOM: 
«Basert på virkelige hendelser» forteller en plakat før den presenterer oss for en rad figurer som uten unntak bare kunne eksistert på film: 
Et mer lugubert fantefølge fra «bøgda» kan jeg ikke huske å ha sett siden norske «1732 Høtten»! 
De vil antakelig underholde en del, irritere andre. 

«Fryktelig Lykkelig» er nemlig dansk genrelek, med ærbødige nikk til både film noir og westerns - fra en alt annet enn «dejlig» del av landet. 
Det landsens totalmørket scenografen har manet fram imponerer stort! 

Til tider ler man også av det absurde og beksvarte i handlingen: 
En heidundrende øl og snaps-duell mellom Robert og Jørgen, og en seanse hvor den illsinte lokale kjøpmannen låser en butikktyv inn på bakrommet. 
Men når hjerteskjærende familietragedier presenteres i samme tone, melder ubehaget seg. 

Litt ustø og ikke alltid like vellykket fremføring altså, men et genreforsøk ulikt noe annet i skandinavisk film for tiden. 

ØYSTEIN DAVID JOHANSEN 
