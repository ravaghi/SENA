Krim:Spennende om skoleskyting i Stavanger 

Lars Helle skriver fagbøker om skole - og han skriver krim. 
Denne gang skriver han om skolekrim, og resultatet er bra. 

Lars Helle: 
Ingenting å skamme seg over. 
Krim. 
325 sider. 
Wigestrand 

Lars Helle (som ikke må blandes med Aftenbladets sjefredaktør med samme navn) er min favoritt blant lokale krimforfattere. 
Førstelektoren ved Universitetet i Stavanger har gitt ut en rekke bøker - de fleste om pedagogikk og skole, men også en håndfull krimromaner, sju om jeg teller riktig. 

I sin siste, «Ingenting å skamme seg over», leverer han kombinasjonen, en slags skolekrim. 
Starten tar oss rett inn i en dramatisk hendelse på en ungdomsskole i Stavanger: 
En elev skyter rundt seg og skaper panikk blant medelever og lærere. 
Noen år senere får privatetterforsker Gunnar Holt i oppdrag å finne en av lærerne, og plutselig står han inne i drapsgåter der alle tråder kan trekkes tilbake til skyteepisoden i klasserommet. 

Taperne 

Hele tiden skinner det gjennom at Helle har hjerte for skolens tapere. 
Og det hjertet banker gjennom hele fortellingen. 
Samtidig klarer han, som ofte før, å etablere en spenning som driver historien framover. 
Denne gang er jeg oppriktig nysgjerrig underveis; hvordan henger alt dette sammen, hvem er den egentlige skurken? 
(Sant å si er det ikke all krimlitteratur som henter fram de spørsmålene lenger.) 

I hovedsak er dette kronologisk fortalt, og vi følger etterforskerens jeg-stemme fra spor til spor, fra forvirring til forvirring, fra blindgate til blindgate. 
Som før er Helle glad i rappkjeftede formuleringer og selvironi. 
Som i scenen der Holt presenterer sine lange dager i Fargegata i Stavanger der han «...bestilte kaffe og skokoladekake, og fordrev timene med å spille sjakk med meg selv. 
Stort sett vant jeg.». 
Noen ganger er han oppfinnsom og elegant, andre ganger plump - men det funker som språklig godteri. 

Ut av dialogen 

Mer tvilende er jeg til grepet med å forlate dialogformen når Holt fører lengre samtaler med vitner og mistenkte. 
Da glir han plutselig ut av replikkene og gjengir innholdet i kursiverte referatet i stedet. 
Stilistisk kronglete, men effektivt. 

I tillegg lar Helle leseren få lese et manus som er forfattet av den forsvunne læreren; bitvis får vi hans historie, parallelt med etterforskerens egne framskritt. 
Heller ikke dette er særlig originalt, men igjen - det funker. 

Les mer om Lars Helles krim: 
