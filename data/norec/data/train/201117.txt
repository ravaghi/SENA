Prøvekjørt:Nye Mercedes-Benz GLK 

SUVen GLK fra Mercedes-Benz er forfinet. 
Eller ansiktsløftet på fagspråket. 
Og det har hjulpet. 

Når Mercedes-Benz inviterer til prøvekjøring av en ansiktsløftet GLK, så har de funnet en perle av et sted i området rundt La Clusaz i Frankrike. 
Skiheisene går fortsatt, selv om snøen er borte. 
Nå er det fotturistene som skal fraktes til toppen, før de legger i vei på vandringen. 

Området egner seg også godt til å prøvekjøre firehjulstrekkere, og om det er nødvendig på sommerføre, så trenger vi ikke engang tenke på behovet for denne type bil i området når snøen legger seg. 

Rundere i kantene 

Nye GLK har fått finslepet noe av det dens forgjenger har fått litt kritikk for, nemlig å være for kantete. 
Nå er de spisseste hjørnene noe mer rundslepne, blant annet med hjelp av nye frontlykter. 
Fortsatt har bilen en oppreist frontrute, og relativ rett bakluke. 
Dette er med på å gi god plass innenfor relativt begrensede rammer i den ene enden, men mister litt av det sporty preget flere av konkurrentene har. 
Bak er også eksosrørene integrert bedre i nedre del av fangeren, som vi ofte ser på litt mer eksklusive varianter. 
Rent familiært har da også GLK en slekt å ta hensyn til, med Geländewagen på den ene siden, og GL på den andre. 
Begge disse er relativt firkantede bokser med fire hjul og et ratt, på en svært god og tøff måte. 

Se bilder av nye GLK: 

På innsiden 

Rent plassmessig er det ingen endringer å snakke om, men så har vi da også å gjøre med en facelift, ikke en ny bil. 
Likevel har Mercedes-Benz gitt bilen detaljer som gir klare indikasjoner på at noe har skjedd. 
Rundt luftedysene finner vi nå en blank kromring, samt flere detaljer som skiller seg fra opphavet. 
Noe er en smakssak, men andre ting er klare forbedringer. 

Sikkerhet i førersetet 

Et kjent tema på alle nye biler vi prøvekjører og tester er at de spekkes med sikkerhetsutstyr. 
2011 og 2012 er utvilsomt de årene hvor aktivt sikkerhetsutstyr har gjort sitt inntog til fulle. 
Som Mercedes selv sier, de har hentet inn mye av utstyret som tidligere bare var å finne i S- og E-klasse til å være standard i blant annet GLK. 

Her har du alt fra søvnvarsler, aktiv bremseassisten, 360 graders kameraovervåkning utvendig, pluss mye mer. 
Noe av dette utstyret er standard på alle modeller, og det som ikke er der fra før kan garantert kjøpes for penger. 

Sterke konkurrenter 

GLK sikter ganske så høyt med tanke på å velge seg konkurrenter. 
Audi Q5 og nye BMW 
X3 er to biler som verken har fått tid til å bli gamle, eller bærer preg av å være hastverksarbeid. 
Dette har også vært noe av utfordringen til GLK til nå, for bilen er mindre enn dens konkurrenter. 
Det betyr at den bør må ha andre sider av seg som tar igjen konkurrentenes forsprang. 
Vi er ikke helt sikre på om vi har funnet dette. 

Priskrig 

Det har sin pris å velge SUV i premiumsegmentet. 
Den rimeligste GLK du kan få for penger er GLK 200 CDI med tohjulsdrift. 
Importøren regner likevel med å selge flest av 220 CDI med firehjulsdrift. 
Dette løfter prisen til nær 600.000 kroner, så pengespøkelset begynner å gjøre seg gjeldende. 
Du ønsker antagelig å putte på litt utstyr i tillegg, og da strammer det seg fort til, selv om Mercedes har laget pakker med fornuftige priser. 
Du kommer antagelig i mål for et sted rundt 650.000 kroner. 

En av pakkene er offroad-pakken, som er tre centimeter høyere enn standardutgaven. 
Det hører også med til historien at standardutgaven er senket to centimeter i forhold til den GLK som er trillet ut til nå. 
En AMG-pakke er også på programmet, og har detaljer som absolutt kler bilen godt. 

Se bilen "live": 

Nydelige motorer 

GLK 220 CDI er både sterk og rask. 
Den byr på 170 hk, og dreiemomentet på 400 
Nm er på plass allerede ved 1.400 omdreininger. 
Dersom du i stedet for å bruke alle kreftene heller velger å kjøre økonomisk, så nøyer den samme maskinen seg med 0,61 liter per mil, om vi skal tro EU-syklusen. 
Det betyr et CO2-utslipp på 159 g/km. 
At dette blir den mest populære versjonen i Norge henger naturligvis sammen med prisen, men på den annen side, det er også denne som byr på nok motor uten å ha for lite krefter, eller unødvendig mye. 

Ønsker du å strekke strikken ytterligere, så har Mercedes-Benz skremt opp 350 CDI med ytterligere 35 hk. 
Det betyr nå at du får 265 hk, hentet ut av et dreiemoment på hele 620 Nm. 

Ikke undervurder 

Selv om biler som GLK ikke kan anses som fullverdige offroadere, så skal man heller ikke undervurdere denne typen biler. 
I skikkelig rufsete terreng fikk vi prøve noen av dens nye fasiliteter, som en justerbar Downhill-assist, hvor du med knapper justerer farten til å bli mindre eller å øke i de bratteste nedoverbakkene. 
Med ordinært automatgir ville dette blitt umulig, ettersom motorbremsen kobler fra med en gang du rører bremsepedalen. 

Et førstevalg? 

GLK med ansiktsløfting er helt klart blitt en enda bedre utstyrt bil. 
Om den er blitt penere må den individuelle smaken bestemme, men endringene er generelt klart til det bedre. 
Hvorvidt dette er bilen du skal velge når du ser på biler med en prislapp på over 600.000 er også et individuelt spørsmål. 
Personlig tror jeg dens konkurrenter Q5, X3 og Range Rover Evoque, er så sterke at GLK fortsatt må finne seg i å stå litt i skyggen av dens konkurrentene. 
Det vil kun de fremtidige salgstallene vise. 
