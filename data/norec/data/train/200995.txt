Samsung Galaxy Mega
For stor til å være smarttelefon. 
For liten til å være nettbrett. 

Hva som er den beste skjermstørrelsen på en smarttelefon er det delte meninger om. 
Debatten raste i kommentarfeltet da vi fikk inn Samsung Galaxy Mega til test. 

Samsungs nye kjempe er en mobil med skjerm på hele 6,3 tommer, noe som er blant det aller største på markedet. 

I motsatt ende finner vi Apple som tviholder på fire tommer til iPhone, mens resten av de store mobilprodusentene befinner seg et sted midt i mellom. 

De siste årene har vi sett en trend hvor telefonene bare blir større og større. 
Vi bruker dem annerledes nå enn vi gjorde for fire-fem år siden, konsumerer mer innhold og ønsker større og bedre skjermer å gjøre det på. 

På et tidspunkt slutter en telefon å bli en telefon, og går i stedet over til å bli nettbrett. 
Galaxy Mega plasserer seg akkurat i det skjæringspunktet, og er i så måte kontroversiell - i den grad en mobiltelefon kan være kontroversiell. 

Megastor telefon 

Nordmenn er ikke kjent for å være glad i å skille seg ut, og da hjelper det ikke på selvfølelsen å dra frem en telefon på bussen som får en til å føle seg som teskjekjerringa. 
6,3 tommer er stort. 
Latterlig stort. 
Og folk stirrer. 

Det betyr selvsagt ikke at man skal avfeie størrelsen før man har prøvd. 
Det at folk glaner kan man leve med. 
Det er verre at det er vanskelig å bruke Mega som telefon, noe som først og fremst merkes ved typiske enhåndsoppgaver. 

Å ta den opp fra lomma eller veska for å svare når noen ringer, å skulle ta et bilde kjapt, eller å lese en nettside, først og fremst med én hånd, stående på bussen er tungvint, og til tider umulig. 
Galaxy Mega er utvilsomt en tohånds-enhet. 
Det bør kanskje ikke en telefon være. 

Ingen toppmodell 

Utseendemessig er Galaxy Mega en kopi av toppmodellen Galaxy S4, bare større. 
Den kommer i samme glansede plastmaterialet, har de samme avrundede kantene, og har alle porter og knapper plassert på samme sted. 
Vi får fortsatt leketøyfølelse av designen, men den er i det minste slank og lett. 

Anbefalt utsalgspris er 4.500 kroner, men den fås kjøpt til 4.000, ifølge Prisjakt.no. 

Annet enn den store skjermen er det lite som utmerker seg med Galaxy Mega. 
Den har ikke det ypperste av spesifikasjoner som Galaxy S4, og det merkes også ved bruk. 
Alt går litt tregere, og det er merkbare forsinkelser når man navigerer rundt i operativsystemet, åpner apper og gjør diverse oppgave. 
Med tanke på prislappen er det irriterende. 
Å spille middels krevende spill går riktignok fint, video likeså, i hvert fall når du først har fått startet appene. 

Telefonen er helt grei også på de fleste andre områder. 
Kameraet tar ganske fine, fargesterke bilder i gode lysforhold, aller helst utendørs, men blir fort blasse og uskarpe når man beveger seg innendørs. 
Å knipse foto med så stor skjerm er imidlertid ganske morsomt, man får godt overblikk over motivene. 

Mega kommer med 8GB lagringsplass som standard, hvorav litt under fem er tilgjengelig for brukeren. 
Du kan imidlertid utvide med minnekort på opptil 64 GB, noe som er et must om du skal fylle opp med musikk og videoer. 
Dessverre fungerer ikke dette med apper, men Samsung har lovet at en oppdatering skal fikse dette i løpet av kort tid. 

Samtalekvaliteten duger, men i starten hadde vi problemer med å vite hvor vi skulle holde telefonen for å høre personen i andre enden. 
De innebygde høyttalerne er også helt middels, og lyden går ikke spesielt høyt - det samme gjelder når man kobler til hodetelefoner. 

Stor skjerm kan være nyttig 

Selv om vi skulle ønske surfingen gikk smidigere, er det behagelig å lese nettsider og annet innhold med så stor skjerm. 
Man trenger ikke ha enheten så nær ansiktet, og en trenger heller ikke anstrenge øynene i like stor grad. 
Til tross for at oppløsningen bare er 720p, oppleves den gledelig nok ikke som spesielt uskarp. 
Skjermen er dessuten både fargesterk og har god innsynsvinkel. 

Og der vi synes tastaturet på Galaxy S4 kan være litt lite, kommer det til sin rett på Galaxy Mega. 
Tastene er store og fine, og det er stort nok mellomrom mellom tastene til at vi sjelden skriver feil. 

Mega kjører Android 4.2.2 Jelly Bean med TouchWiz-skallet på toppen. 
Det ser stort sett ut som det gjør på andre nyere Samsung-telefoner. 
Telefonen kommer ikke med alle de nye funksjonene til Galaxy S4, som for eksempel «Smartpause» som setter video på pause dersom du ser bort fra skjermen, men det synes vi er like greit, da vi synes dette er mer gimmick enn nyttig. 

Med en så stor skjerm skulle man for øvrig tro at batteritiden ikke var bra. 
3.200mAh-batteriet duger imidlertid i massevis, og vi har aldri ladet telefonen mer enn én gang om dagen i løpet av testperioden. 
Ved lett bruk kan man få den til å vare i flere dager. 
Det er en konsekvens av de svakere spesifikasjonene - i dette tilfellet får man altså god batteritid, men noe dårligere ytelse. 

Konklusjon 

Samsung Galaxy Mega er en oppsiktsvekkende stor telefon. 
Hvorvidt den er for stor får være opptil hver enkelt å vurdere. 

Etter vår mening er ikke Mega «lommevennlig» i det hele tatt, og er nærmest uhåndterlig til dagligdags bruk. 
Den prøver å være nettbrett i tillegg til mobil, og sikter du på to blinker, treffer du sjelden noen av dem. 
Etter å ha brukt telefonen i noen uker, er jeg mer overbevist om at alt over fem tommer er for stort. 

Hvis du er ute etter en mobil med stor skjerm for hovedsaklig å lese bøker, se på video eller spille, kan Galaxy Mega være det rette valget, spesielt hvis du ikke er interessert i å betale for både telefon og nettbrett. 
(Men husk også at alle rundt deg lettere kan lese e-posten din eller se hvilke rosablogger du snikleser på bussen.) 

Vi synes imidlertid ikke at prisen står i stil med ytelsen - Galaxy Mega koster fra 4.000 kroner i norske nettbutikker. 
Med tanke på at den som telefon blir i største laget, får den derfor bare terningkast 4. 

Alternativer? 

Samsung Galaxy Note II med sin 5,5-tommers skjerm slår oss som et bedre alternativ, selv om den i skrivende stund er rundt 700 kroner dyrere. 
Snart kommer også Galaxy Note III, som ryktes å bli enda større. 

Hvis du synes 6,3 tommer er for lite kan Sonys kommende Xperia Z Ultra med 6,4-tommers skjerm være en annen mulighet. 
Den skal ikke bare ha en firekjerners prosessor, men også by på 1080p-skjerm, i tillegg til å være vanntett. 

Og så har vi Asus FonePad med 7-tommers skjerm, som vi riktignok anser for å være et nettbrett med ringemuligheter. 

Samsung Galaxy Mega 6.3 LTE GT-i9205 8GB 
