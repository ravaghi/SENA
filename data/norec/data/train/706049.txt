Hinds:Skranglesjarm 

Rufsete gladkaos med et sårbart tilsnitt fra de spanske indierockerne. 

Hinds: 
«I don’t run» (Lucky Number) 

Madrid-kvartetten Hinds slo gjennom i 2015, og debutalbumet «Leave me alone» kom året etter. 
Den gang låt de mer skranglete enn de gjør nå, men vær betrygget, det er langt ifra et polert uttrykk som møter oss i oppfølgeren. 

De har beholdt energien og den pønkete holdningen, og de fire kvinnene byr på uimotståelige hooks og sjarmerende harmonier. 
Samspillet mellom vokalistene Ana Perrote og Carlotta Cosials er tett; de fullfører hverandres setninger og overlapper hverandre. 
Hør for eksempel på «Echoing my name». 

Cosials’ stemme er en fryd for øret: hes som en katt, med en skakk forførerisk kvalitet. 
Sammen med bassist Ade Martín og trommis Amber Grimbergen har de utviklet en gjennomarbeidet sound. 

Låtene er langt ifra så lystige som de framstår. 
De 11 sporene takler kjærlighetssorg, selvkritikk og løgnaktige ekser. 
Should I’ve known you were also banging her, spør de på de høygirede høydepunktet «Tester». 

«Finally floating» rocker videre, før «I feel cold but 
I feel more» tar det ned. 
Sammen med «Linda», som handler om å bli avvist, er den av de mer såre låtene på platen. 
Den skrålende singelen «New for you» er et godt eksempel på at det som høres ut som bekymringsløs naivitet, byr på noe mer. 

Hinds påkaller referanser fra 90-talls garagerock og tidlig 2000-tallsrock, og de kunne gitt band som Strokes og Libertines hard konkurranse dersom de hadde gitt ut denne platen for 15 år siden. 
De har også med seg Gordon Raphael som medprodusent, samme mann som sto bak de tidlige Strokes-platene. 

Det er til slutt mangelen på originalitet som gjør at Hinds ikke klarer å feste seg helt hos meg. 
Mange av låtene blir i tillegg litt for like hverandre. 
Det er ingenting her jeg ikke har hørt før, men jeg blir like fullt glad av det jeg hører. 

Hinds er de kule jentene jeg skulle ønske jeg ble invitert på fest til. 
I det minste kan jeg ta med «I don’t run» på vorspiel. 

Beste spor: 
«Tester», «New for you». 
