Med dunderhonning i magen
Verdens sterkeste bjørn ordner opp. 

Universet Bamse beveger seg i, har likhetstrekk med Kardemomme by. 
I god, sosialdemokratisk ånd tilbakeføres tyver og kjeltringer til fellesskapet, der de gjør nytte for seg. 

I dette eventyret er det bare den slu Reinardt Rev man ikke har fått skikk på. 
Ikke bare lager han krøll rundt planene om å feire skilpadden Skallmann, han prøver å få skurkene ut på galeien igjen. 
Og lykkes, via usle knep. 
Slik havner også Bamse i en skikkelig knipe. 

Med klare streker og ditto farger tegner filmskaperne opp et kjært og velkjent univers. 
Historien utnyttes maksimalt, dette er skikkelig action for de minste. 
Innimellom er det både svimlende og skummelt så det holder, uten at den gode moralen forsvinner i spenning. 
Budskapet er tydelig: 
Alle fortjener en ny sjanse. 
De fleste kan bli gagns mennesker hvis man omslutter dem med vennskap og samhold. 
