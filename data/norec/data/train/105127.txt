Filmanmeldelse:«Sangen fra havet» 

Helt fabelaktig, «gammeldags» tegnefilm graver dypt i keltiske mytetradisjon. 

«SANGEN FRA HAVET» 

Irland. 
Regi: 
Tomm Moore. 
6 år. 
Norske stemmer: 
Ane Brun, Henrik Hellum, Anders Baasmo Christiansen, Trond-Viggo Torgersen, Johannes Joner, Christian Skolmen, Josefine L. Østegaard. 

Man blir glad – faktisk: kjempeglad – over at noen i vår datafikserte verden faktisk holder liv i den gammeldagse tegnefilmformen. 
Legendariske Studio Ghibli i Japan gjør det. 
Og irske Tomm Moore gjør det – faktisk på et like fascinerende nivå. 

«Sangen om havet» handler om noe så sørgelig som død og atskillelse. 
Men også om håp og forklaring og fantastiske eventyr. 

Gutten 
Ben og hans far mister mor og ektefelle, når lillesøster Saoirse blir født på fyret de bor på. 
Hvorfor forsvant mor? 
Hvorfor er Saoirse «annerledes»? 
Jo, det er det filmen handler om. 
Fra sinne til glede, fra mørke til lys fremstilles en utrolig rikholdig myteverden, et makeløst rikt visuelt univers – støttet av sang, musikk og klanger som rett og slett er forførende. 

Filmen er lang og såpass innfløkt at de aller minste nok vil kunne få noe konsentrasjonsvansker underveis. 
Alle andre aldersgrupper vil kunne glede seg over en sjelden, rik og rørende filmperle! 
