Prisbelønt japansk
Også japanske kvinner sliter med å få sukkerbrød til å heve seg, men det er uvisst hvilke penger de lever av. 

Noe av det mest spennende med å lese bøker fra andre kulturer enn vår egen, er å lære om forskjellighetene. 
Denne japanske romanen innfrir forventningene om en kultur som er i overkant mer opptatt av høflighet og å bevare ansikt enn vår. 
Ting skal sies forsiktig og diskret, og understatement blir en kunstart. 

Romanen består av en serie noveller, eller kapitler, fra ulike epoker i den samme kvinnens liv. 
Dette er på alle måter en kvinneroman, utelukkende fortalt og opplevd, gjennom en kvinne. 
Og den avspeiler at yrkesdeltagelsen hos kvinner i Japan er den laveste av industrilandene. 

Vi møter kvinnen første gang som 16-åring når hun skal bowle med et par skolevenninner. 
Kapitlet er ladet av hvordan jentene tester ut hvor nært, langt og dypt det går an å gå i oppriktighet, og hvordan de jobber for ikke å støte, fornærme eller vekke anstøt. 
Hovedpersonen erkjenner etter hvert at hun ikke liker venninnene, og forfatter følgende skriv til dem: 

«Jeg er sikker på at det finnes noen bedre der ute, noen vi ikke har møtt ennå. 
Noen vi kan være sammen med fordi vi ønsker det av hele hjertet. 
Derfor burde vi ikke slå oss til ro, men lete etter denne personen til vi finner den.» 

Dette blir bakgrunnstonen for resten av historiene der hovedpersonen blir utilfreds og mistilpasset med kjæreste og ektefelle, venner og en ny potensiell kjæreste som likevel aldri blir det. 
Så ble livet slik, at hun aldri «fant noen bedre der ute». 

Dette er første bok av den prisbelønte japanske forfatteren Yukiko Motoya som er oversatt til norsk. 
Den er absolutt lesverdig og interessant, selv om hun med fordel kunne kortet ned på trivialiteter hist og her. 

Og nå har jeg lært at også japanske damer sliter med å få sine sukkerbrød til å heve seg. 
Men hva de enslige damene lever av, må gudene vite. 
