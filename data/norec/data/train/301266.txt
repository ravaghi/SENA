Kampen om arven
Sett av kvelden. 
Og gjerne mandagskveldene framover. 
Danskene har gjort det igjen. 

TV-SERIE: 
Det er sagt at ingen kjenner sine søsken før man har vært igjennom et arveoppgjør sammen. 
I «Arvingene», danskenes nye dramaserie er det hakket mer komplisert. 

Der vet ikke hovedpersonen engang om sine søsken før arveoppgjøret kommer. 

Selvopptatt kunstnermor Veronica er den eksentriske, viljesterke og ualminnelig selvopptatte kunstneren som også har klart å drive familiekonflikter opp til en høyere kunstform. 
Den kalde forretningsadvokatsønnen har ikke sett sin mor på mange år. 
Men han har grunner til å være kald. 

Den yngste sønnen har ikke vært hjemme på tre år. 
Han driver med noe i Thailand og skyper hjem når han trenger penger. 
Datteren har gått sin mor til hånde i alle år, til gjengjeld blir hun hakket på og trakassert daglig. 
Til trøst har hun et forhold til sin mors gallerist. 
Som er gift. 

Hvis det ikke er nok, bor en tidligere mann av Veronica og barnefar i et skur bak godset, en overvintret hippiemusiker som røyker mye grønt og samarbeider musikalsk med maurene. 
Dette er familien der det skjæres hull i stukkaturtakene når juletreet er for høyt i stua. 

Ny arving 
Men så finnes det en datter til. 
Som står i blomsterhandel og lever med håndballkjæreste i håndballklubben der pappa er trener. 

Veggen mellom kunstnerkaoset på godset og hennes ualminnelige alminnelige middelklasseliv revner den dagen hun oppdager hvem hun egentlig er datter av. 
Og slik havner midt i arveoppgjøret. 

Serien er fint balansert, alminneligheten til det ukjente barnet gir kunstnermiljøet troverdighet. 
Om Kirsten Olesen spill som den store kunstnermoren Veronika kan man bare si at man har god råd når man kan la henne dø i den første av ti episoder. 
Men her er det gode rolleprestasjoner tvers igjennom — de fire søsknene gir hverandre mye å bryne seg på, i Pernilla Augusts regi. 
Trond Espen Seim spiller staut norsk gallerist med dobbeltliv. 

Alt i vakre, gjerne tette bilder og med replikker som bygger karakterene ord for ord. 
Det er vanskelig å se «Arvingene» uten å bli sugd inn i universet serieskaperne har diktet. 

Dansk kvalitet 
Dette er en dramaserie i ti episoder, og med sju til på vei neste år. 
Som drama uten krim hviler mye på karakterene. 

Utfordringen blir om plottet har nok handling til å vare i ti, eller sytten, episoder uten å dras ut i langhalm. 
De tre første episoden holder definitivt høyden. 

Dette er dansk TV-drama på sitt beste. 
