The Cry:Babygråt og intens spenning | 
Anmeldt av Asbjørn Slettemark 

Babygråt og kidnapping er de sterkeste ingrediensene i BBCs intense miniserie The Cry. 

«Har du ikke hørt barnelatter, så har du ikke hørt noe» skrev en bekjent på Facebook nylig. 
Sanne ord for dem som er så heldige å ha lykkelige småbarn løpende rundt i huset. 
Men The Cry snur lykken på hodet og bruker den mest hjerteskjærende lyden av dem alle til å ødelegge stemningen: 
Barnegråt. 

Om du kommer deg gjennom den første halvtimen av The Cry, hvor fortvilt babygråt ligger som et apokalyptisk lydspor bak og foran alt som skjer, får du en slags betaling i form av at BBC igjen har laget en tett og velkomponert thriller. 

Som et Agatha Christie-mysterium: 
Hvem har gjort det? 

Barneskolelæreren Joanna og Alistair, en ambisiøs politisk rådgiver, er på vei til Australia med babyen Noah. 
Joanna kjører på felgen etter to måneder med babygråt, mens Alistair er fast bestemt på å få tilbake den 14 år gamle datteren ekskonen har flyttet med til Australia. 

Før Alistair får kontakt med datteren, forsvinner Noah da de er innom en butikk. 
Er babyen kidnappet og drept? 
Det lokale politiet etterforsker, medialampene blitzer og ingen slipper unna mistanke. 

Har den bitre ekskonen klikket? 
Hva med Alistairs overbærende eks-svigermor, hvorfor har hun bilen full av graveredskaper? 
Har Joanna omsider mistet grepet etter månedsvis uten søvn? 
Og klippen Alistair, som til daglig jobber med å få problemer til å fordufte, er ikke han vel kalkulerende i møtet med pressen? 

The Cry lyser dystert drama fra første scene, og starten er perfekt klippet for maksimal ubehagelig effekt. 
Handlingen hopper mellom Alistair og Joannes første flørtende møte, tidenes vanskeligste flytur med baby, det mislykkede møtet Joanne har med en livsnytende venninne uten barn og i sentrum for det hele, Noahs gråt og forsvinning. 

Foreslår å gi brennevin til en baby 

Oppsettet gir en umiddelbar effekt, men er også i overkant. 
Mens The Cry forsøker å være et sobert drama like mye som psykothriller, akselererer den tidvis for fort. 
Vi skjønner at Joanne sliter som nybakt mor, men når flypassasjerer ber henne få lukket smella på babyen eller fyre i Noah noe Scotch, annullerer det også ut den antydende stemningen som preget The Cry den første halvtimen. 

Serien er derimot på sitt beste mot slutten av hver episode, når nitidig plotkonstruksjon kulminerer i krappe svinger. 
Både episode to og tre sender kjeven måpende til gulvet på mest spennende vis. 

Fra flørtende skjeggebass til kalkulert kontrollfreak 

I en serieverden av gode kvinneroller, er det interessant at Alistair utvikler seg til den mest tredimensjonale rollefiguren. 
Utviklingen hans fra flørtende skjeggebass til glatt fikser som er vant til å få viljen sin, er nydelig beskrevet i ord og handlinger, og gjør det veldig troverdig at han til slutt fremstår som en fyr som plukker kvinner og mennesker han tror han kan kontrollere. 

Joanne har også potensial og spilles med den mest nennsomme thrillerintensitet av Jenna Coleman. 
Men portrettet svikter noe da manusforfatterne må ty til teite drømmesekvenser for å forklare henne. 

Kort og godt høyner spenningsnivået betraktelig 

Mens seriegrossisten Netflix ofte forsøker å kjede oss i hjel med for lange sesonger, fortsetter BBC her sin fine tradisjon for tette miniserier. 
Kommende Bodyguard (som dog skal gå på Netflix) løper over målstreken med seks episoder, mens The Cry klarer seg med fire episoder. 

Dét høyner spenningsnivået betraktelig, og gir seeren også et lite håp om lys i mørket. 
Det er grenser for hvor mange episoder med barnegråt man klarer å se på i spenningens navn. 
