Hallusinasjoner om havseilas og forlis
Historien om paret som ble overmannet av dødsorkanen i Stillehavet er pyntet og frisert i filmversjonen. 

FILM: 
Høsten 1983 overlevde 23 år gamle Tami Oldham et nestenforlis i orkanen Raymond i Stillehavet. 
Hun og kjæresten, Richard Sharp, skulle seile en 44 fots yacht fra Tahiti til California da kategori fire-orkanen inntraff. 
Kjæresten overlevde ikke. 

Memoarer 

Nå er historien om de to og overfarten deres blitt film, basert på Oldhams memoarbok «Red Sky in Mourning: A True Story of Love, Loss and Survival at Sea». 
Baltasar Kormákurs film «Adrift» er imidlertid blitt en «love story» med et temmelig annerledes forløp enn den virkelige historien. 
Endringene er såpass grunnleggende at det garantert kommer til å bli reist spørsmål om etikken i prosjektet. 

Det er en fantastisk historie uansett, og bildene er utsøkte både over- og undervanns. 
Bølger så høye som fjell, røde solnedganger og hvite strender på sydhavsøyer og et ungt, forelsket par som loffer rundt i seilermiljøet på jakt etter eventyr på andre siden av horisonten. 
Filmen klipper fram og tilbake mellom havariet og forhistorien, mellom tragedie og idyll. 
Kontrastene kunne knapt være større. 
Men havet er som kjent lunefullt. 

41 dager 

I filmens åpning er katastrofen inntruffet. 
Tami (Shailene Woodley) befinner seg under dekk i et kaos av vann og knust interiør. 
Hun er slått bevisstløst og våkner blødende og forvirret. 
Richard (Sam Claflin), som var på dekk, er borte, sammen med masta, seilene og livbåten. 
Tami er alene på havet i en defekt båt uten radiokontakt. 
Hun skal drive hjelpeløst i 41 dager før hun blir reddet. 

Men filmen framstiller en annen vri på historien. 
I det fjerne skimter hun en veltet livbåt med en livløs skikkelse hengende over. 
Det trigger overlevelsesinstinktet hennes slik at hun klarer å improvisere en fokk og kommer på skuddhold av Richard som er hardt skadd, men i live. 
Hun sleper ham om bord, og sammen driver de – nesten uten proviant og drikkevann – i retningen av noe de håper skal manifestere seg som Hawaii. 

Sekstant 

Tami Oldham drev over en strekning på nesten 2500 kilometer før hun ble oppdaget. 
Bare ved hjelp av en sekstant og en klokke, noen sardinbokser og et kjærkomment glass peanøttsmør klarte hun å holde seg noenlunde i fokus. 

Et tilbakeblikk til en idyllisk scene der de to kjærestene konkluderer med at havseiling stort sett handler om solbrenthet, sjøsyke, søvnløshet og hallusinasjoner, kan sees som et frampek mot den versjonen regissør Baltasar Kormákur serverer. 

Skal redningen av Richard tolkes som en hallusinasjon? 

Den mest nærliggende forklaringen er nok heller ønsket om å lage en publikumsvennlig Hollywood-versjon med sterkere vekt på kjærlighetshistorien enn på ensomheten, sorgen og kampen for å overleve. 
