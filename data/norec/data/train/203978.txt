7 grunner til at jeg ikke vil gå med Apple Watch
Den største nyheten får vi ikke i Norge. 
Og alle de gamle problemene er der fortsatt. 

Før jeg skulle prøve Apple Watch Series 3, fant jeg fram min egen «Series 0» for å friske opp minnene. 
Først måtte støvet bokstavelig talt blåses av. 
Så måtte den lades opp. 
Så måtte den oppdateres. 
Så måtte den synkroniseres. 

Tre timer senere kunne jeg ta den på armen, og plutselig husket jeg hvordan alt dette var grunnen til at den støvet ned i første omgang. 

Den tredje utgaven av Apple Watch, Series 3, har absolutt blitt bedre enn den første. 
Men ikke spesielt mye bedre enn den andre. 
Og jeg vil fortsatt ikke gå med en. 

Her er noen av grunnene. 

#1: 
Ingen 4G i Norge 

Den største nyheten med årets Apple Watch Series 3, var at det kom to versjoner: 
En med 4G, og en uten. 
Norge får foreløpig bare den uten. 

Med mobilnett på Apple Watch kan du legge mobilen hjemme, og bruke klokka i stedet. 
Uten mobilnett på Apple Watch, må du ha mobilen i nærheten for å få fullt utbytte av klokka. 
Akkurat som før. 

Personlig har jeg ikke et voldsomt behov for å legge igjen mobilen hjemme – jeg får panikk hver gang det skjer. 
Men er man flinkere til å trene enn meg, kunne det absolutt vært spennende. 

#2: 
Lite nytt i Series 3 

Så uten 4G på klokka, hva står vi igjen med av nyheter i Apple Watch Series 3 fra fjorårets Series 2? 
Veldig lite. 

#3: 
Watch viser ikke klokka 

Apple er nå på sin tredje smartklokke. 
Men de har fortsatt ikke løst et av de største problemene, som er så åpenbart, trivielt og nærmest latterlig at ingen snakker høyt om det: 
Den viser deg ikke hva klokka er. 

Selv bruker jeg klokke hver dag, for å se hva klokka er. 
Det fungerer på denne måten: 
Jeg kaster et blikk på klokka, og klokka viser meg hva klokka er. 
Det tar rundt null sekunder. 

På Apple Watch må jeg vri håndleddet, ofte også løfte armen demonstrativt, for å skru på skjermen. 
Først da ser jeg hva klokka er. 

Android- og Samsung-klokker har funksjoner for ha skjermen på praktisk talt hele tida. 
De nå avdøde Pebble-klokkene løste det enda bedre. 
Men Apple har fortsatt ingen løsning. 

#4: 
Nei, alt fungerer ikke 

Det er mange år siden Apple-klisjeen «det bare virker» begynte å slå sprekker. 
Windows er ikke lenger et salig rot, Android er voksen og Apple-dingsene skal kunne stadig mer, som nødvendigvis også skaper stadig mer krøll. 

Det har ikke vært mye krøll med Apple Watch Series 3. 
Men det har vært noe. 
Og jeg vet ikke hvorfor, men når ting krøller seg på klokka, er det rundt tusen ganger mer frustrerende. 

Jeg fant endelig ut av hvorfor DNB-appen nektet å vise meg saldoen på håndleddet. 
Men jeg vet fortsatt ikke hvorfor Telenor-appen ikke vil vise meg hvordan det står til med datakvota. 
Og Messenger-appen har hengt seg én gang for alle. 

#5: 
Helsemaset 

Treningsfunksjonene er en stor grunn til å kjøpe Apple Watch, med sin pulsmåler og flotte treningsapper. 
Dessverre er jeg ikke spesielt flink til å trene, selv. 

Det jeg derimot setter pris på i smartklokker, er sporing av mer triviell aktivitet, som skritt. 
Apple Watch er flink på dette. 
Og jeg kan leve med dulting på håndleddet som minner meg på å gå mer. 

Men når Apple Watch maser om at jeg må reise meg, midt i en stressende periode før deadline, begynner jeg å gå lei. 
Og når Apple Watch maser om at jeg må puste, ja du leste riktig, er jeg lei for lenge siden. 

#6: 
Lite personlig preg 

Klokker er noe personlig. 
Noe du gjerne vil skal si noe om hvem du er, eller hva du vil være. 
Det skal godt gjøres på en Apple Watch. 

Watch, slik den leveres med de «sporty» gummireimene sine, ser ikke ut i måneskinn. 
Apple selger andre reimer, men de er så hinsides dyre at det må du bare glemme. 
Butikker i inn- og utland stiller heldigvis opp. 

Du kan velge mellom et knippe «urskiver», alt fra en utdatert og uforståelig Toy Story-urskive til pene analoge varianter, som igjen kan skreddersys med farger og informasjon. 
Det fungerer bra. 

Men Apple har ennå ikke åpnet opp for at utviklere kan lage egne urskiver, slik man kjenner det fra Android Wear. 
Og det savner jeg fortsatt. 
Sårt. 

#7: 
Ikke så smart 

Om du synes denne testen er hårreisende «subjektiv», og handler mer om smartklokker enn Apple Watch Series 3, er du ikke helt på jordet. 

Selv har jeg, i likhet med resten av redaksjonen, innsett at smartklokker slik de ser ut i dag ikke er spesielt smart. 
Å ha en minimobil på håndleddet betyr nemlig at både mobilens gleder og ubehageligheter følger med. 

Du kan ikke krysse armene uten å være redd for å åpne værmelding-appen. 
Klokka lyser opp og uler i konkurranse med mobilen hver gang det ringer. 
Den må oppdateres. 
Den forstyrrer når du ikke vil bli forstyrret. 
Den må lades. 
Den lader ut telefonen din, også. 

Og alt dette er like lite smart i Series 3, som i de to forgjengerne. 

Skuffende Apple Watch Series 3 

Apple Watch Series 3 er en fin smartklokke – kanskje den beste om du bruker iPhone og er dypt inne i Apple-verdenen. 
Er du en ivrig trener på toppen av det hele, kan dette være smartklokka for deg. 

Den gjør det den skal, stort sett, og jeg slakter den ikke. 

Skal du ha deg en Apple Watch er Series 3 den beste, det skulle bare mangle. 
Men får du en Series 2 til en bedre pris, trenger du ikke kjøpe 3-eren. 
Og har du 1-eren, kan du ikke forvente noen revolusjon. 

Mye av det jeg klager på ligger i smartklokkenes natur. 
Og jeg hadde håpet at Apple, av alle, snart skulle finne smarte løsninger på problemene. 

Men etter tre forsøk – hvor det tredje forsøket ikke gir nordmenn noe merkbart mer enn det andre – gir jeg personlig opp. 

Jeg tror fortsatt at smarte klokker kan bli noe smart. 
Men Apple har ikke klart det ennå. 
