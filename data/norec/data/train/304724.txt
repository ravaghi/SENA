Festfylt hiphop-potet
Spank Rock med potent kreativt kaos. 

ALBUM: 
Overskuddsrapperen Naeem Juman og hans Spank Rock er en form for festfylt hiphop-potet som har gjort nytte av grov munnføring i mang en sjangeroverskridende dansesammenheng de siste fem årene. 

Når andrealbumet «Everything Is Boring And Everyone Is A Fucking Liar» byr på linjer som shake it till my dick turn racist, uten å overraske, skjønner man hvor landet ligger på sitt beste - eller verste, alt ettersom. 

Alltid like hungrige produsenter som XXXchange og Boys Noize legger velvillig elektriske heseblesende beats klar for verbalt sexifiserte hugg, best formulert i følge av sløye Santigold på «Car Song», den spottende «#1 Hit» og Prince-tributen «Baby». 

Med hissig samfunnsironi og upassende humor intakt, og klarer Spank Rock på forunderlig vis å holde en slags orden i et kreativt viltvoksende univers - og kjedelig er det i hvert fall ikke. 
