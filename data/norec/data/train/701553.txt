Mye moro for oss lettlurte
Denne filmen gjør seg godt på late sommerkvelder hvor du har lyst til å bli underholdt uten å måtte investere spesielt mye tankevirksomhet. 

"Now you see me" er en slags lettbeint Illusjonisten-møter-Oceans 11-tullballactionfilm. 

En tryllekunstner, hans tidligere assistent, som nå livnærer seg som utbryterdronning, en hypnotisør og en triksen lommetyv slår seg sammen og danner showgruppen "The four horsemen", etter å ha fått en kryptisk invitasjon fra en mystisk hettegenserfyr. 
Etter en rask introduksjon av de fire hovedpersonene, hopper vi ett år fram i tid. 
Kvartetten har tydeligvis hatt en bratt stigning på karrieren, og opptrer for et stort publikum på et fancy Las Vegas-sted. 
Der fjernrobber de tilsynelatende en fransk bank, og det vekker naturlig nok interessen til både F.B.I. og Interpol. 
Dermed er det duket for et aldri så lite klisjéfylt tvangssamarbeid mellom amerikansk, tøff mann og fransk, sart kvinne, og vi vet jo alle hvordan sånt ender. 

Resten av handlingen er ikke like forutsigbar. 
I hvert fall ikke for de lettlurte av oss. 
Kombinasjonen av stilige trylletriks, blaut humor, intenst actionnivå absolutt hele tiden og en stilig katt og mus-lek hvor det hele tiden er uvisst hvem som jager hvem, gjør dette til et glatt og velsmurt underholdningsmaskineri. 
Ikke forvent store følelser eller noen som helst form for realistiske personer eller hendelser. 
Tryllekunstnere gir gjerne assosiasjoner til sirkus og tivoli og annen harry-underholdning, og denne filmen er ikke noe unntak. 
