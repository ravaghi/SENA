Emily Watson gjør inntrykk i «Apple Tree Yard»
TV 2 har vist langt mer spennende påskekrim enn dette. 
Til gjengjeld scorer serien høyt på innsikt i et vanskelig tema. 

Tre faktorer gjør «Apple Tree Yard» til en god serie: 
Den handler om en moden kvinnes seksualitet. 
Den tar med innsikt for seg et viktig tema. 
Og den har fabelaktige Emily Watson i hovedrollen. 

Watson spiller Yvonne Carmichael. 
Hun er i 50-årene, gift, har voksne barn, men først og fremst er hun en anerkjent genforsker. 
Hun har alltid vært faglig ambisiøs, og ellers nøktern og fornuftig. 
I åpningssekvensen sitter hun i en fangetransport, iført håndjern. 
Hva brakte henne dit? 

En dag, etter et møte for en komité i Westminster, kontaktes hun av en ukjent mann som tilbyr henne omvisning i parlamentsbygningen. 
Det blir starten på et heftig, strengt hemmelig forhold, næret dels av et ekteskap som erotisk har tørket ut, dels av tiltrekningskraften hans, dels av mystikken han omgir seg med. 
Han viser seg å hete Mark Costley. 
Men hvem – eller hva – er han egentlig? 

Så, på en fest, skjer det. 
Yvonne blir brutalt voldtatt av en kollega. 
Traumet forsterkes av at overgriperen begynner å forfølge henne. 
Hun anmelder ikke. 
Grunnene til det er mange og plausible. 

Her er det på sin plass med en advarsel. 
Har du vært utsatt for overgrep, bør du nøye vurdere om dette er en serie du vil se. 
Ikke fordi voldtekten i seg selv skildres spesielt nærgående, for det gjør den ikke – selv om seere flest vil oppleve den ubehagelig nok. 

Det er først og fremst etterdønningene som skildres såpass ubehagelig, og berørende, at man blir satt helt ut. 
«Apple Tree Yard» går dypt inn i problematikken – hva voldtekt gjør med selvbildet, med tryggheten. 
Offerbegrepet legges under lupen; hvordan det å være et offer kan skygge for alt du er, eller var, frem til overgrepet. 
Belastningen ved en eventuell anmeldelse tas opp. 
Et rettsapparat der kvinners seksualitet risikerer å bli et ankepunkt, tøysete handlinger tas ut av kontekst og blir «bevis» for noe annet, eller der alt som burde tale for henne, taler mot henne i stedet. 

Midt i dette nattsvarte greier serieskaperne likevel å legge inn litt humor. 
Og ikke minst – en vedvarende ømhet for de impliserte – også Yvonnes bedratte ektemann, spilt av Mark Bomar. 
For dem som også følger «Nedgravde hemmeligheter» kan det være en smule forvirrende at han der spiller homofil dommer og adoptivfar. 
Den rollen er tydeligere og mer tilstedeværende enn rollen hans her, han havner litt blekt og vagt i bakgrunnen av Emily Watson. 
I den krevende rollen spiller hun fletten av de fleste, enten hun lar ansikt og mimikk tale tilbakeholdent for seg selv, eller i mer ekspressive utbrudd. 

Også Ben Chaplins Mark Costley blir litt vag, men det er intendert. 
Han er mer en rolle, et instrument, et bakteppe for en fortelling om hvordan valg man tar og ting man sier – mer eller mindre gjennomtenkt – kan få katastrofale konsekvenser. 

Basert på Louise Doughtys roman er «Apple Tree Yard» mer et psykologisk drama enn en tradisjonell krim. 
Trass den relativt hete erotiske rammen som er utgangspunktet, går serien spenningsmessig litt for ofte på lavbluss, og mangler intensiteten og mystikken som gjør at man umiddelbart blir hektet på. 
Men den drar seg til, for mot slutten å kulminere i et rettsalsdrama som ikke nødvendigvis følger sjangeren til punkt og prikke, men som likevel er til å miste pusten av. 
Fortettet, hjerteskjærende, spennende. 
