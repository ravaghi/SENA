Ingen grunn til å gremmes, Charlie Brown
USA 2015 

Originaltittel: 
The Peanuts Movie 

Regi: 
Steve Martino 

Manus: Craig Schulz, Bryan Schulz 

Skuespillere: Noah Schnapp, Bill Melendez, Hadley Belle Miller 

Aldersgrense: 
Tillatt for alle 

For en som er glad i Charles M. Schulz' tegneseriestriper, tar det litt tid å bli fortrolig med uttrykket i denne nye «Knøttene»-filmen. 
Minimalistiske tusjstreker er blitt erstattet med plastikkaktig, tilnærmet pastellfarget dataanimasjon, verbale underfundigheter har langt på vei måttet vike plass for en tett strøm av visuelle gags. 
Og det er vanskelig å ikke tenke at noe har gått tapt på veien. 

Når det er sagt: 
Stripe er stripe, film er film og «Knøttene-filmen» er åpenbart laget med både små og store kinogjengere i tankene. 
Handlingen er spunnet rundt Charlies klønete forsøk på å fange oppmerksomheten til hun søte, lille rødhårete, men like mye tid går med til humreverdige sidefortellinger. 
Ikke minst bidrar Snoopy — enten han skriver skjønnlitteratur på hundehustaket eller er i luftkamp mot sin erkefiende Den røde baron - med noen herlig absurde innslag. 
Filmen skal dessuten ha for ikke å styre unna de mer vemodige sidene av Schulz' univers. 
Gode, gamle Charlie Brown er og forblir en antihelt. 

PS! 
Når for eksempel Lucy er blitt til Sofie, hvorfor har ikke også Snoopy og Charlie Brown fått norske navn? 
De pleide da vitterlig å bli kalt Sniff og Baltus Brun i de gamle bøkene? 
