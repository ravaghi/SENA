TV-anmeldelse:Latter-taco 

Standup-scenen i Norge får mye gratisreklame og plenty av styrkende indremedisin i NRKs nye humor-serie «Latter Live». 

LATTER LIVE 

Er det i orden? 
Tja: 
Standup-sjangeren er utvilsomt på opptur i Norge. 
Den er i hovedsak et storbyfenomen, men vil selvfølgelig uhyggelig gjerne selv komme videre ut. 

Og skal den lykkes med det, er den avhengig av stjerner; gode navn med skikkelig innhold. 
Dessuten et bredt publikum som er fortrolig med formen. 
Og da er det jo ingenting i verden - les: 
Norge - som passer bedre enn en NRK-serie. 

Forøvrig har jo NRK selv banet vei på sine ekstra-kanaler, med britisk live-standup fra Apollo-teateret eller turne. 

Det er en lekkert produsert serie, dette. 
Som ikke nøyer seg med sceneopptredene. 
Massevis av bakroms-filming skal gi umiddelbarhet og fortrolighet til aktørene. 

Og dermed faller i alle fall kveldens episode en smule fra hverandre. 
Av litt ulike grunner: 
Er det stand-up man gjerne vil se, blir det for snaut. 
Det plukkes litt her og litt der av ulike retter og ulike retninger. 
Det blir en slags latter-tacos, med ikke alt for skarp saus. 

Er det kjendis-TV (som jo er den egentlige kjernen i all bakromsfilming), holder det heller ikke aldeles mål. 
Man skal være godt inne i de latterlige kretsene for å kjenne alle, her. 
Miksen av kjent og ukjent er forsåvidt kløktig gjort, som lanserings-TV. 
Som konsistent snakke-show for et bredt publikum, svikter det ikke så lite. 
For man kan, med hånden på magen, heller ikke umiddelbart si at det levers gullstoff hele veien. 

Jeg er sikker på at i interne kretser rundt humor-teateret Latter på Aker brygge i Oslo - standuppens Oslo S - vil man le seg omtrent fillete av kveldens episode. 
Noe mer perifert i /på landet, vil ikke så lite falle på lett uforstående steingrunn. 

Men i løpet av åtte episoder bør vi i det minste ha fått et godt innblikk i hvem og hva som akkurat nå er standup i Norge: 
46 navn på «rollelisten» skulle i det minste borge for et visst mangfold. 
Over tid. 
