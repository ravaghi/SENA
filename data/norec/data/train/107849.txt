Kylie Minogue:«Ultimate Kylie» 

(Parlophone/EMI) 

Englands mest kjente bakdel har laget musikk også, vet du. 

Hun er redusert til en rumpe på to bein nå, en prosess hun ikke bare har deltatt i, men i større og større grad synes å ville forlenge. 
På vei hit har imidlertid den australske såpestjernen, popdukken og homseheltinnen Kylie Minogue vært gjennom en rekke faser, alle grundig dokumentert på dette doble samlealbumet. 

Kanskje litt vel grundig, til og med. 
En enkel-CD hadde blitt for lite, helt klart, men hele 33 låter blir faktisk litt mye igjen. 
Uansett. 
Fra den tidlige Stock, Atiken & Waterman-danskebåtpopen («I Should Be So Lucky», «The Loco-Motion») og «SexKylie»-mellomperioden da hun var den selvhøytidelige rockpressens lille favorittkjæledegge («Shocked», «Better The Devil You Know», finfine «Step Back In Time»), via de feilslåtte «indieprinsesse»-årene og frem til dagens bransjeforedlede - vel, rumpe-på-to-bein-æra. 
Alt er her, og du vil ikke ønske å spille disse to CD'ene fra start til mål så mange ganger. 

Det du vil få lyst til, er å droppe innom dem begge en gang iblant. 
Fryktelig synd derfor, at denne utgivelsen er utstyrt med antikopieringsteknologi som gjør det til et sjansespill å overføre de sangene du liker best til dagens - og fremtidens - viktigste avspillingsmedium, MP3-spilleren. 

MORTEN STÅLE NILSEN 
