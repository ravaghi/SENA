Glorete, masete og uorginal nøtteknekker
Musikken er i det minste bra. 
Men Disneys nye storfilm er ikke i nærheten av å kunne nå opp til de beste eventyrfilmene. 

Nøtteknekkeren og de fire kongerikene 

Sjanger: 
Eventyr / Familiefilm / Fantasy 

Skuespillere: 
Helen Mirren, Keira Knightley, Mackenzie Foy 

Regi: 
Lasse Hallström 

USA, 2018 

Språk: 
Engelsk (ikke dubbet til norsk) 

Lengde: 1 t. 39 min. 

Aldersgrense: 9 år 

Egentlig er det litt merkelig at man har valgt seg Halloween som premieredato på Disneys «Nøtteknekkeren og de fire kongerikene». 
Dette burde jo heller vært årets julefilm for familier som er lette å underholde. 
Man skal i alle tilfeller være ekstremt lettskremt for å finne spesielt mye spenning i denne filmen, selv om regissørene Johnston og Hallström gjør noen halvhjertede forsøk. 

Det finnes rikelig med referanser til den kjente balletten, tonesatt av Tsjaikovskij, men historien er noe modifisert i forhold til det klassiske eventyret. 
Her sendes den smarte jenta Clara alene ut i eventyrlandet som hennes nå avdøde mor fant opp i sin egen barndom. 
Som en Alice eller Lucy utforsker hun det fortryllede landet, oppdager at farer truer, tar helterollen, finner gode hjelpere, oppsøker ondskapens hovedkvarter og så videre. 
Problemet er bare at filmen framstår som et overprodusert visuelt fyrverkeri uten egentlig innhold. 
Vel er det leketøy som har blitt levende det handler om, men alle er så blottet for personlighet at det er veldig vanskelig å bry seg om andre enn heltinnen selv, og dermed tilsvarende vanskelig å forstå hvorfor hun skal anstrenge seg for å redde denne usjarmerende gjengen. 
Man skulle kanskje tro at såpass mange kjente og kjære skuespillere ville klare å få filmen til å skinne, men her kjemper de mot et manus og en produksjon som er så glorete at den reduserer det meste til irriterende støy og mas, klisjeer og påtatt sentimentalitet. 

Se gjerne filmen for å få noen koselige førjulsbilder fra London i gamle dager og snødekt skog, eller for dansen og den flotte musikken. 
Men forvent minst mulig av historien, spesielt ikke originalitet eller overraskelser. 
