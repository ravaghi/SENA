Spiral Stairs:En av heltene fra 90-tallet 

Fra Pavement til Preston til soloprosjekt for Scott Kannberg. 

Spiral Stairs: 
"Doris and the daggers" (Domino/Playground) 

Jeg vet ikke om "Dundee man" er et svar på The Falls "Edinburgh man", men du er noe i måten Scott Kannberg synger refrenget på som tyder på det. 

Han var med på å stifte ikoniske Pavement i 1989, og etter oppløsningen dannet han Preston School of Industry. 
To plater senere la han det bandet på is og kom isteden med soloalbumet "The real feel" i 2009, under navnet Spiral Stairs. 
Siden den gang har han levd et familieliv i Brisbane i Australia, men er nå er tilbake i arbeidshumør i Los Angeles. 

Før han rakk å gå i studio igjen, døde imidlertid trommis Darius Minwalla og platen tok en ny, mer følelsesbetont retning. 
Justin Peroff fra Broken Social Scene overtok trommene, og han får følge av bandets Kevin Drew som gjestevokalist på sommerpop-lette "Emoshuns". 
Matt Berninger er også med, på "Exiles tonight" som ville passet hans eget The National bedre. 
Som leverandør av den solstekte gitaren på "AWM" finner vi Kelley Stoltz, som i tillegg har vært en viktig påvirker for å gi platen den retningen den til slutt tok. 

Kannberg forklarer noe av det lange fraværet med at det er ikke er lett å lage sanger som fortjener å spilles inn, men det er ikke så mye å si på resultatet. 
Selv når han skriver en i overkant sentimental sang til datteren i "The unconditatonal", funker det brukbart takket være snakkevokalen, gitaren og blåserne. 

I Pavement var det Stephen Malkmus som skrev sangene. 
Kannberg er ikke like tilbakelent kul som han var som medlem av det bandet, men som låtskriver har han har blomstret opp ute av andres skygge. 
Det er riktignok et par kutt her som er fristende å skippe forbi, men det samme gjelder tingene som Malkmus har gitt ut siden. 

Beste spor: 
"Emoshuns", "Dundee man", "AWM", "Trams (Stole my love)", "Angel eyes". 
