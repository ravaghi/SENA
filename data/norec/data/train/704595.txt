Herlig pinlig sommerdrama
5 Synes du det er trist med alt dette regnet? 
Ser du fram til solfylte sommerdager ved havet? 
Se "Neste sommer", og du skal se du kommer på bedre tanker. 

Det er vanskelig å si om det er svigers som er aller verst eller om de blir overgått av sine avkom og svigerbarn i denne humørbomben av en pute-tv-serie. 
Man har i alle tilfeller klart å skape et persongalleri hvor absolutt alle er skikkelig teite på hver sin måte, men hvor man likevel ikke kan unngå å like dem etter en stund. 

Trond Fausa Aurvåg spiller hovedrollen som den enkle og noe impulsive familiefaren Per Ivar, som sammen med kona Eva (Janne Formoe) har overtatt hennes foreldres familiehytte. 
Det vil si, svigers er fortsatt mer eller mindre hjertelig til stede, og de har vel strengt tatt ikke skrevet under på noen overtakelsespapirer heller ennå. 
På nabotomten holder Evas bror Terje (Eivind Sanner) til. 
Han er skilt med barn, og har "glemt" å presentere sin nye kjæreste Anki (Pia Tjelta) for foreldrene. 
Forviklingspotensialet er med andre ord stort, og det skjærer seg fort for både den ene og den andre. 

Pia Tjelta er vidunderlig som den livsfjerne jåla Anki. 
Et godhjertet vesen som synes det er helt normalt å dra på hyttetur i stiletthæler, og som ikke går av veien for å svi av 4000 på en taxitur (det går jo ikke an å ta toget). 
Ellen Horn er indignasjonsdramaets klassiske svigermor fra helvete, og John Nyutstumo er en herlig parodi på svigerfaren som har greie på alt og som har heller lav toleranse for innspill og nye ideer. 

Det hele balanserer hårfint på grensen til det plumpt parodiske, men samtidig er det herlig at man våger å dra handlingen så langt inn i det usannsynlige. 
Og selv om disse rollefigurene er temmelig outrerte på hver sin måte, er det ikke til å nekte for at noen hver vil kjenne seg igjen, på både godt og vondt. 
