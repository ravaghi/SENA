Quintrophenia:«A Matter of The Heart» 

(Grammar/Morwave) 

Quintrophenia fra Namsos sysler med noe de kaller for flower-pop og låter ulikt det aller meste, uten at debutalbumet «A Matter of The Heart» er helstøpt av den grunn. 

Men Quintrophenia er på vei. 
Noe som ikke minst skyldes det frodige lydbildet til bandet som frontes av sangeren Stina Moltu og fløytisten Kine Wallum. 

Jethro Tull er - på grunn av Wallum - en hyppig benyttet referanse når det gjelder Quintrophenia som også har pådratt seg et kraftig progrock-stempel. 

Akkurat det er kanskje litt urettferdig, men det handler uansett om et ambisiøst rockband som våger å tråkke til med intrikate og innfløkte arrangementer i en folk-aktig og melodiøs setting. 

Produksjonen kunne godt vært skarpere. 
Låtene er dessuten nokså ujevne, men et ungt band som kan komme opp med perler som «Perfectly Clear», «Reich» og «Denc», har egentlig ingenting å frykte. 

ESPEN A. HANSEN 
