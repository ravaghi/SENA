Den stille gaten
Gulnet foto fra Julian Berntzen. 

Som når du på et gatehjørne plutselig støter på en gammel bekjent du helt hadde glemt, dukket det i dag opp en ny singel fra bergenske Julian Berntzen. 

Dette må være det første offentlige livstegn fra spellemannprisvinneren siden tredjeplaten "Rocket Ship Love" fra 2008. 
Men husker vi egentlig den? 
Berntzens debut og konseptplate om "Waffy Town" er det i alle fall mulig å minnes med glede. 
En søtladen, nostalgisk plate med symfonisk popmusikk i god 60-tallstradisjon. 

"Across The Street" følger samme romantiske mal, og er hentet fra et kommende konseptalbum kalt "Ellie & Elliot". 
Hva konseptet er denne gang, vites ikke, men det bør være mulig å anta at vi blir presentert for en slags kjærlighetshistorie. 

Der The Beatles beveget seg "across the universe", holder Berntzen seg uansett til de små ting; et møte i en stille gate. 
Et hviskende refreng. 
Et sparsomt arrangement. 
Det er absolutt fint, men alene føles den vesle låten som en side revet ut av en bok. 
Som et gulnet fotografi man finner på et loppemarket: 
Det er vanskelig å si hvor interessant det egentlig er før man har funnet resten av albumet. 
