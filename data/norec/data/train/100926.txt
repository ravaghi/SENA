Plateanmeldelse:Mark Ronson - «Uptown Special» 

Uptur! 

Med Mick Jones fra Foreigner som stefar kom hit-teken tidlig til Mark Ronson – som åtteåring var han med på skrive den ikoniske introlåten til tegneserien «Thundercats». 

To tiår senere brisket han nostalgitalentet sitt med organisk retrorap på debutplaten «Here Comes The Fuzz» (2003), samt et enda stødigere soul-grep på Amy Winehouse' og Adeles materiale. 

Han har ikke vært en beinhard behersker av albumformatet, men den nye og fjerde soloplaten er hans mest lekne og helstøpte hittil. 

På «Uptown Special» bejubler Ronson barndomshelter som Quincy Jones, Prince og Earth, Wind & Fire med sjarm og finesse. 
Mystikal kanaliserer en rappende James Brown, Bruno Mars gjør sin Morris Day-ting på den forfriskende Minneapolis-pastisjen «Uptown Funk», en vidunderlig global slager, og selveste Stevie Wonder både åpner og lukker platen med sitt signaturmunnspill. 

Nostalgikortet brukes litt vel skamløst, men når Kevin Parker fra Tame Impala får glasere hele tre låter med sin psykedeliske magi er dét lett å tilgi. 

BESTE LÅT: 
«Daffodills» 
