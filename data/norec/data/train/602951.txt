Anmeldelse av «Vann over ild»:Spenstig spillefilmdebut 

«Vann over ild» har blant andre kristiansanderne Laura Christina Brøvig Vallenes, Morten Liene og Ole Johan Skjelbred-Knutsen på rollelista. 

Manusforfatter og regissør Joern Utkilen har laget en film som befinner seg et sted mellom absurdteater og western, som handler om en gruppe mennesker som har bosatt seg i fargerike campingvogner midt i en øde ørkenby. 

Den lokale gruven har gjort dem rike, så de gidder ikke å jobbe. 
Utkledd i store og merkelige hatter og klær med neonfargede frynser kjører de rundt på moped, eller vandrer rundt i skogen mens de synger og slår på en diger tromme. 

En dag kommer en svartkledd fremmed (Kristoffer Joner) til byen, som sniker seg rundt som en giftig slange og setter alle opp mot hverandre. 

«Vann over ild» er Utkilens spillefilmdebut etter å ha laget flere prisvinnende kortfilmer. 
Debuten er spenstig, frisk og særegen, og han kan fort bli en av våre mest spennende filmskapere. 

Det er litt rusk her og der når det gjelder dramaturgien, manuset og karakterenes troverdighet sammenlignet med filmer i samme sjanger som «Lobster», men samfunnssatiren treffer der den skal, lydsporet passer bra til det visuelle uttrykket, og du får garantert en annerledes og underholdende filmopplevelse. 
