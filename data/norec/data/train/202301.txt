Hp Pavillion dv1045ea
Denne PCen er spennende - på flere områder. 
Den kan blant annet spille DVDer og MP3-musikk - uten å starte Windows! 

Multimedia. 
Ordet er langt fra gått ut på dato. 
For det er ingen tvil om at ønsket om å la seg underholde av musikk, video og bilder blir viktigere og viktigere for mange PC-kjøpere. 
DV1000 bør i så fall være en modell som bør vekke interessen - spesielt blant dem som er ute etter en bærbar underholdningsmaskin. 
Derfor har da også Hp valgt å kalle denne maskinen for en "Hp Pavilion Entertainment Notebook PC". 

LES OGSÅ: 

For det første er den ganske kompakt, veier bare 2,4 kg, og den har en klar og god bredskjerm. 
Denne er 30,5 cm bred (samme som en 4:3-formats 15"), men er smalere; 14" blir derfor korrekt benevnelse. 
I og for seg intet oppsiktsvekkende så langt, men DV1000 er utstyrt med egne knapper for kontroll av media (forrige, neste etc), og har meget gode høyttalere signert Harman/Kardon i fronten. 
Her finner du også to øretelefonutganger, perfekt når barna i baksetet skal se film under kjøreturen. 

I PCMCIA-brønnen sitter en fjernkontroll som styrer vanlige multimedia-funksjoner, samt utskrift og veksling mellom intern og ekstern skjerm. 
PCen kan kobles både til PC-skjerm (VGA) og TV via S-video. 

Her er en rask oppsummering av de viktigste øvrige spesifikasjonene: 

HP Pavilion DV1045ea (Intel Centrino) Intel Pentium M 710 (1,4 GHz) prosessor 14" WXGA-skjerm (1280 x 768 punkter) "High Definition" TFT Integrert Intel Extreme-grafikk (delt minne) 40 GB harddisk (4.200 rpm) 256 MB minne Firewire-port 3 stk USB 2.0-porter 1 stk PCMCIA-brønn for tilleggskort mm 10/100 Mbit nettverkskontakt 56 Kb modem inntil 54 Mbit trådløst nettverk (802.11 b/g) 
Kombinert DVD-leser og CD-brenner 6-i-1 minnekortleser (SD/MS/MSPRO/MMC/SM/XD) Mål: 33,5 x 23,5 x 3 cm Vekt: 
2,4 kg 

Flere detaljer 

Vi merker oss et par interessante ting. 
Det første er skjermen, som har fått tilleggsstempel "High Definition". 
Dette har kun med oppløsning på HDTV-formatet å gjøre, det sier altså ikke noe om kvaliteten på skjermen. 
Den er absolutt bra, og den er svært lyssterk dersom du betrakter den rett forfra. 
Kontrasten avtar derimot raskt fra sidene. 
Totalt sett likte vi skjermen på denne Hp-modellen enda litt bedre. 

Lite minne 

Vi biter oss for øvrig merke i valget av grafikkløsning, harddiskstørrelse og minne. 
Her er det helt klart inngått kompromisser for å holde prisen nede. 
Grafikkløsningen egner seg ikke til nye 3D-spill, så Hp inkluderer ikke spilling i sin definisjon på "entertainment-PC". 
Harddisken er liten i 2004-målestokk, og minnemengden er for liten til å jobbe effektivt med flere programmer samtidig i Windows XP. 

PCen kommer da også med svært mange programmer installert, og flere av disse har moduler som kjører i bakgrunnen selv når de ikke er i bruk. 
Å doble arbeidsminnet (RAM) vil i våre øyne nærmest være en obligatorisk oppgradering. 

Ser ikke verst ut 

Selve PCen har et bra design - grå og sort plast med lett skrånende front. 
Selv om lokket er av plast, er det relativt stivt og gir god beskyttelse av skjermen. 
Vi vil uansett ikke legge tunge gjenstander på lokket, da det lett kommer skjemmende riper i det. 

Alle tilkoblingspunktene er plassert på siden og i front. 
Det gir enkelt tilgang, selv om den ikke alltid er optimal. 
Lydutganger i front er vel og bra, men hva om du vil koble PCen til stereoen? 
Det hadde vært ryddig med en linjeutgang bak. 
Det samme gjelder VGA og TV-utgang, de kunne med fordel ha vært plassert på baksiden. 

Vi nevner også at PCen kan settes i en egen dokking, som gir flere porter og kan blant annet justeres i høyden. 
Grei løsning når du jobber stasjonært. 

Gode høyttalere 

For øvrig liker vi godt plasseringen av høyttalerne i fronten, den er optimal med tanke på at du gjerne sitter litt på avstand når du spiller musikk og film. 
Den medfølgende fjernkontrollen oppfordrer dessuten nettopp til dette. 
Og lydkvaliteten overgår det meste av hva vi tidligere har opplevd på bærbare PCer! 

Tastaturet utnytter nesten hele PC-bredden, og spesialtastene er store og lett å treffe. 
Selve tastaturplaten gir noe etter på midten, men tastene gir god respons - og er behagelige å bruke. 
Tilleggstaster for styring av mediefunksjoner er plassert over tastaturet, og en egen knapp for å aktivere trådløst nettverk finner du også her. 

Under tastaturet sitter det to knapper merket Back og OK. 
Sammen med piltastene brukes disse til å navigere i filstrukturer og DVD-menyer. 
Praktisk! 

Pekeplaten er ru, og det er faktisk ikke så dumt - den er nemlig mindre følsom for fuktighet. 
Glatte pekeplater kan gi merkelig respons dersom man nettopp har vært i kontakt med vann eller er svett på fingertuppen. 
Til høyre er det et markert rullefelt for vertikal "skrolling" i lange dokumenter. 

QuickPlay 

PCen har en svært spesiell funksjon kalt QuickPlay. 
Denne funksjonen gjør det rett og slett mulig å spille av musikk-CDer og MP3-filer på harddisk eller CD/DVD-plate, samt DVD-filmer, uten å starte operativsystemet. 
På den måten sparer systemet strøm, og det er langt raskere å starte opp dersom det er medieavspilling du har i tankene når du setter deg ved PCen. 

Løsningen fungerte absolutt tilfredsstillende, og grensesnittet var både tiltalende og brukervennlig. 
Vi likte også at alt kunne styres både fra PCen eller ved hjelp av fjernkontrollen. 
Støtte for ID3-tagger, JPG-bilder samt andre medieformater bør stå på Hp-utviklernes arbeidsplan i tiden fremover. 

Ytelse midt på treet 

Som vi allerede har antydet, er dette ingen optimal PC for spilling - i hvert fall ikke hvis ønsket er god ytelse i nyere 3D-spill. 
Systemet for øvrig byr på middels sterk ytelse. 
Det holder i massevis til multimedia, web og middels krevende kontorapplikasjoner. 

Batterilevetid på rundt 3 timer er ikke blant de beste vi har målt, men ingenting å skamme seg over - sammenlignet med det meste vi har testet av maskiner i 10.000-kroners klassen tidligere. 
Ved bruk av QuickPlay-funksjonen skal du kunne forvente noe lengre levetid, siden mange av funksjonene er deaktivert. 

For detaljene fra ytelsestesten og øvrige spesifikasjoner, inkludert oversikt over den fyldige programpakken, se her 

Konklusjon 

Alt i alt synes vi absolutt Hp har laget en kompakt og fin maskin til en billig penge denne gangen. 
QuickPlay er for øvrig et godt konsept som vi håper vil bli videreutviklet. 

Når det gjelder utstyrsnivået er den helt klart ikke kompromissløs, og vi må trekke litt i totalkarakteren for at den har lite minne, litt liten harddisk og en grafikkløsning som ikke er veldig imponerende. 
Det bør derimot ikke være veldig dyrt å gjøre noe med både minnet og harddisken, og da fortjener denne maskinen en femmer på terningen. 
Sjekk også andre konfigurasjoner i dv1000-serien dersom dette høres ut som en PC for deg. 

Flere bilder av denne PCen finner du her 
