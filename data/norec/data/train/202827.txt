Audi A3 Sportback e-Tron prøvekjørt
Elbiler har stor suksess i Norge. 
Audi satser heller på plug-in hybrid - og får det til å se ut som en god idé! 

OPPDATERT: 
Siden denne saken ble skrevet, er prisene blitt offentliggjort. 
De starter på 339.500 kroner, for en velutstyrt versjon. 

WIEN: 
Er det noen vits i å utstyre en Audi A3 med stikkontakt, elmotor og batteripakke? 
Det var det vi lurte på da vi dro til Wien for å se nærmere på Audi A3 Sportback e-Tron. 
Ja, og for å kjøre den, naturligvis. 

Og for å ha sagt det med en gang: 
Dette er mye for pengene både fra et miljøperspektiv og fra et forbrukerperspektiv. 
Audi lover oss nemlig at denne bilen skal koste under 340.000 kroner, med godt utstyrsnivå, over 200 hestekrefter og muligheten for å kjøre utslippsfritt opptil 50 kilometer på hver lading. 

Vi snakker om en bil som for svært mange kan kjøres til og fra jobb med levering i barnehage og til trenig og lignende - uten utslipp lokalt av forurensningsstoffer. 

"Gratis" elektrifisering 

Sammenlignet med en standard Audi A3 1.4 TFSI med samme utstyrsnivå, betyr dette at man får e-tron-teknologien "med på kjøpet", som Audi selv påpeker. 
Og mer krefter inkludert - med kraftig redusert forbruk ... 

For godt til å være sant? 
Nei, faktisk ikke - og her hjelper selvsagt norsk avgiftspolitikk godt, med en vektrabatt på 15 prosent grunnet hybridens større masse, og et kraftig redusert avgiftsgrunnlag på CO2-utslippet. 

Konkurrenter? 

Audi er tidlig ute i kompaktklassen og viser utvilsomt et mer sofistikert produkt enn pioneren Toyota med sin ladbare Prius. 
Men den kjørte vi første gang for fire år siden. 

Men i folkesuv-kategorien, tilbyr Mitsubishi sin Outlander i en etterhvert populær PHEV (Plug-in Hybrid Electric Vehicle) - versjon. 

Elektro-Audi! 

Med e-tron tar Audi for alvor spranget når det gjelder elektrifisering. 
Denne bilen ble vist første gang i Genève i 2013 og nå - først over et år etterpå - er produksjonsbilen altså klar. 
I utgangspunktet ser dette ut som en normal A3 Sportback (altså femdørs-versjonen), men som vi altså fant ut, er den en del mer spennende enn som så. 
Det er det spesifikke ved denne modellen vi tar for oss her - vi henviser for øvrig til vår tidligere test av A3 Sportback, som du kan lese her. 

204 hester - som funker 

Kreftene kommer fra den kjente bensinmotoren på 1.4 liter, som kobles sammen med en elektromotor og S tronic - automatgirkassen med dobbel kløtsj. 
Denne versjonen av bensinmotoren 1.4 TFSI yter 150 hestekrefter. 
Den elektriske motoren leverer i tillegg 75 kW eller 102 hestekrefter. 
Totalt kan kombinert effekt (den såkalte system-ytelsen) nå 204 hestekrefter med et dreiemoment på 350 newtonmeter. 

De to kraftkildene kan overlappe hverandre. 
Elmotorens maksimale dreiemoment gjør seg gjeldende fra start til 2.000 omdreininger, mens bensinmotoren har sitt kraftigste register mellom 1.750 og 4.000 omdreininger. 
Dette betyr at bilen har vesentlig mer trekkraft i det lavere turtallsregisteret - og det merkes. 

Tross økt vekt oppleves bilen dermed akkurat så sprek som tallene på papiret tyder på, tross at bilen er vesentlig tyngre. 
Likevel: 0-100 km/t gjøres unna på 7,6 sekunder. 
Toppfarten skal være 222 kilometer i timen - vi fikk ikke anledning til å kontrollere dette tallet, men det er langt fra vesentlig. 
At bilen har fartsressurser nok fant vi fort ut. 

Vesentlig tyngre 

Sammenlignet med Audi A3 Sportback 1.4 TFSI 150 hk S tronic (1.235 kilo), er vekttillegget 305 kilo. 
(Heldigvis er dette på en bil som i utgangspunktet var "slanket " 100 kilo i forhold til forgjengeren). 
Økningen kommer i hovedsak fra vekten på el-motoren, batteriene og kablene. 
Batterienes plassering påvirker vektfordelingen, men så vidt vi kunne kjenne utfra testkjøringen er dette på en heller positiv måte, slik Audi hevder. 

Batteripakken er blitt plassert under baksetet, mens bensintanken, som har et volum redusert fra 50 til 40 liter, nå sitter over bakakselen. 
Litt mer trykk på bakakselen er bare en fordel på en slik bil i den grad man kan merke noen forskjell. 
Vi kunne i hvertfall ikke kjenne noen negativ påvirkning verken på balanse eller stabilitet. 

Kjøremessig er dette helt på høyden med øvrige A3, altså. 
Og tross sportsunderstell og 17-toms felger som er standard på denne modellen, fant vi også komfortnivået høyst tilfredsstillende. 

Audi A3 e-tron kan ellers kjøres i ren elbilmodus ("EV-mode") helt opp til 130 kilometer i timen. 

De slår altså den større - og kraftigere - ladbare Volvo V60 D6 AWD med 10 km/t. 

Klimabil 

Det er selvsagt to nøkkeltall som forklarer grunnen til at Audi har utviklet denne bilen. 
Det er forbruket som i snitt er oppgitt til 0,15 liter per mil, og det lave utslippet av CO2 - 35 gram per kilometer - som gjør at det spares noen avgiftskroner her hos oss, samtidig som Audi kommer nærmere å oppfylle EUs krav til reduksjon i gjennomsnittlig CO2-utslipp fra nye biler på markedet. 

Da vi ankom testsenteret sto det e-Tron på rekke og rad med ledningene hengende ut av ladeporten, som, når bilen ikke lades, er snedig gjemt bak de velkjente ringene i grillen. 
Vi fant senere ut at denne åpnes ved å vri rundt en diskret plastbryter inne i venstre ring, noe som gjør at hele logoen spretter ut og kan skyves til siden. 

50 km som elbil 

Deretter kan bilen kobles til strømnettet og batteripakken med en kapasitet på 8,8 kilowattimer lades opp på 3 timer og 45 minutter fra vanlig husholdningskontakt - alternativt på to timer fra industrikontakt. 
Dette gir i utgangspunktet en rekkevidde på ren elektrisitet på fem mil. 
Under en variert testrunde kjørte vi med forskjellige programinnstillinger for å teste flere kjøremodi, så akkurat den rekkevidden testet vi ikke. 
Den virker ikke svært overdrevet optimistisk, ut fra den evalueringen vi kunne gjøre. 

På en av testrundene, over en distanse på 83 kilometer viste kjørecomputeren for eksempel at vi hadde kjørt 73 prosent utslippsfritt og 27 prosent på bensin. 
Da hadde vi benyttet de fire forskellige kjøremodi som er tilgjengelig. 
De er som følger: 

EV (elbil-modus) - Elektrisk drift prioriteres (inntil 50 km). 
Den overstyres dersom man etterspør høyere belastning (kraftig gasspådrag). 

Hybrid Auto 
- Veksler automatisk mellom el-motor og bensinmotor etter kjøreforholdene for å sikre maks effektivitet over lengre distanse 

Hybrid Hold - Veksler automatisk mellom el-motor og bensinmotor etter kjøreforholdene, men vil beholde en gitt mengde batterikapasitet. 
For eksempel for senere bruk i bykjøring eller lignende. 

Hybrid Charge - Fremdriften skjer først og fremst gjennom bensinmotoren. 
Samtidig lades også batteriene ved hjelp av bensinmotoren, slik at man bygger opp elektrisk rekkevidde. 
Dette medfører selvsagt økt forbruk i forhold til ren hybridkjøring, men kan forsvares dersom man ønsker å kjøre utslippsfritt senere - eksempelvis i byen. 

Mye for pengene 

Den norske Audi-importøren forsikrer at prisen vil komme under 340. 000 kroner. 
Det er ikke verst med tanke på mulighet for eldrift og 204 hestekrefter. 
Det er bedre enn ikke verst, når man ser at e-tron har utstyrsnivået Ambition som standard. 
Dette koster 14.500 kroner ekstra på de andre A3-modellene. 

Inkludert er blant annet 17-tommers aluminiumsfelger, sportsseter, 3-ekers sportsratt (multifunksjon) i skinn, fargeskjerm med førerinformasjonssystem og sportsunderstell. 
Informa,sjonssystemet inneholder spesifikk informasjon for hybridversjonen, for eksempel om forbruk og fordeling på avstand med utslippsfri kjøring og med kjøring med bensinmotoren i gang. 

Til sammenligning: 
- Audi A3 Sportback 1.4 TFSI 150 hk S tronic koster 323.000 kroner 
- Audi A3 Sportback 1.8 TFSI 180 hk S tronic koster 362.800 kroner. 

(Det kan nevnes at i Tyskland prises e-tron 5.000 Euro eller over 40.000 kroner dyrere enn 180-hesteren med tilsvarende utstyr). 

Det er dermed ikke rart at importøren er relativt optimistisk med hensyn til salgsvolum. 
Kommunikasjonssjef Marius Tegneby hos Audi Norge mener Audi A3 Sportback e-tron vil kunne stå for et vesentlig volum. 
I 2015, første hele salgsår, mener han det fort kan bli rundt 1.000 biler i et godt marked. 

Konklusjon: 
Fem sterke 

Dette er en svært lovende bil fra Audi og et alternativ for dem som ønsker elbilens miljøfordeler når det gjelder null-utslipp under kjøring lokalt samtidig som de trenger lang rekkevidde med samme bil uten å måtte planlegge for det. 
Det er den første kompakte premiumbil som tilbyr dette (BMW i3 med rekkeviddeforlenger eksisterer, men tilbys ikke i Norge), og som vi nevnte innedningsvis er dette mye for pengene. 

Det ønskes selvsagt erfarig angående bruksmønster og bekreftelse av pris. 
Men dette er uansett en sterk femmer fra vår side. 
Ingen tvil: 
Kjøp heller Audi A3 e-tron enn 1.4 TSI, og gjerne heller enn 1.8 TSI eller de kraftigere dieselversjonene også. 
