RoboCop
Blekner mot originalen. 

Som stor fan av Paul Verhoevens RoboCop fra 1987 hadde jeg overhode ingen behov for å se denne nyinnspillingen. 
Den når selvfølgelig ikke originalen opp til støvleskaftene, som nå er en godt innarbeidet regel med få unntak i remake-sirkuset. 

Men hvis jeg later som om den første RoboCop ikke eksisterer, og at jeg ser denne historien for aller første gang, sitter jeg likevel igjen med et inntrykk av en tøff hi-tech sci-fi actionfilm med noen store ideer. 

Den er best når det smeller, dårligst når det skal formidles følelser, og den er dessverre nesten fri for originalens bitende satire og overdrevne voldsestetikk. 

Putter en mann i maskina 

Historien følger originalpremisset, men i ny innpakning. 
Selskapet OmniCorp vil selge robotsoldater til politipatruljering i USA. 
Men konsernsjefen Raymon Sellars (Michael Keaton) hindres av offentlighetens etiske betenkeligheter. 

Derfor startes et nytt program under ledelse av Dr. Dennett Norton (Gary Oldman), der målet er å kombinere menneske og maskin. 

Politimannen Alex Murphy (Joel Kinnaman) blir rekruttert etter et attentat, og møter en ny og utfordrende virkelighet som RoboCop. 

Rent teknisk er RoboCop imponerende nok. 
Roboteffektene er tøffe, våpnene futuristiske, og actionscenene sparker godt fra seg med koordinert kaos. 

Regissør José Padilha har tidligere laget Tropa De Elite 1 og 2, der han har vist gode ferdigheter innen hardbarka urban action. 
Jeg ser noe av det samme i RoboCop, blant annet i scener med dronebruk et sted i midt-Østen, og i Murphys jakt på sine egne drapsmenn. 

Bombastisk action er et pluss, selv om den dessverre er styrt mot en lavere aldersgrense. 

Går ikke langt nok i satiren 

Men historien er ikke like god hele veien. 
Murphys familieliv blir ikke spesielt godt skildret. 
Abbie Cornish får aldri dreis på rollen som kona. 
Forholdet til sønnen blir også svakt fortalt. 

Den underliggende konteksten om dronebruk er tidsriktig nok, og har noen treffende poenger rundt amerikaneres likegyldighet overfor eget lands dronevirksomhet i utlandet. 

Men jeg føler ikke at filmen går langt nok i satiren her, som stort sett formidles gjennom en talkshowpersonlighet (Samuel L. Jackson). 

RoboCop 1987 mot RoboCop 2014 er ingen match. 
Selv om originalen kanskje er teknisk utdatert på enkelte fronter, er den innholdsmessig overlegen. 
Men den nye versjonen har faktisk også en del kule ting å by på, samt en oppdatering av historien som føles relevant. 

Dessuten spiller svenske Joel Kinnaman (Snabba Cash-filmene) imponerende godt i hovedrollen, og følges av en opplagt Michael Keaton og en intens Gary Oldman. 

Så dette kunne ha vært mye verre. 
Nye RoboCop godkjennes. 
