Heller det jordnære enn det høystemte
BOK: 
Jordnært møte med flyktninger pakket inn i litt for mange vidløftige ord. 

Erland Kiøsterud: 
Åpenbaringen. 
Roman. 
96 sider. 
Oktober. 

Når jeg leser romanene til Erland Kiøsterud (f. 1953, debut 1973), fornemmer jeg oftest en sympatisk forteller som gjerne vil framstå som dyp og filosofisk i tonen, også når han setter jordnære, politisk aktuelle problemer under debatt. 
Denne hangen til det høystemte - tidvis diffust høyttravende – midt i det hverdagslige karakteriserer også jeg-romanen «Åpenbaringen», en direkte videreføring av «Henders verk» fra 2015. 

Dette innebærer at det motiviske sentrumet i teksten er Holmen pensjonat ved Oslofjorden, og at ordet overlates til pensjonateieren Christian, gift med trafikkofferet Magda-Marie og far til den voksne, karrieresøkende Jonas, bosatt i London. 
I dagboksaktige notater peker Christian i stikkordsform på det som skjer i en ikke altfor fjern framtid: 
Borgerkrigsliknende tilstander hersker i utkanten av de europeiske storbyene, havnivået stiger, søppel inntar strendene, skogbrannene herjer i California, pengemakten raserer naturen, utmanøvrerer låntakere og rydder rom for golfbaner og parkeringsplasser - uten at avisene synes å bry seg om sannheten. 

Når han stadig vandrer rundt i nærmiljøet, avdekkes den skjønnheten, roen og vitaliteten som naturen fortsatt representerer. 
Men mest skriver han om livet til de femten voksne mennene og kvinnene, barn og gamle, som bor sammen med ham og kona på pensjonatet. 
De er hjemløse flyktninger fra ulike land og kontinenter, har opplevd krigens og fattigdommens heslighet og søker nå fred og samhold i et lite land langt mot nord. 
Allmannamøter holdes, konflikter avtegner seg, nødvendig vedlikeholdsarbeid på bygningene skildres. 

Mange av scenene knyttet til dette jordnære dramaet fungerer bra. 
Men dessverre rommer teksten en rekke symbolsk ladde ledemotiv av det forserte, vidløftige slaget. 
Jeg tenker da særlig på bruken av signalbegrepet «stillheten». 
Den sies å ha «trengt helt inn i kroppen» hans, slik at den «ikke lenger er noe vi kan tre ut av». 
Sier altså en forteller som jo uavlatelig bryter «stillheten», også når han på hobbyfilosofisk, lettere pompøst vis insisterer på at «gatelegemet forvandler seg til ren energi», proklamerer at «Stoffet inne i meg og utenfor meg er det samme» eller erklærer at han er «på den andre siden av språket». 

Så for meg er dikteren best når han skildrer og ikke tyr til høystemte postulater. 
