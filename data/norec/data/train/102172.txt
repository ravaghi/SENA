Plateanmeldelse:Agnetha Fältskog - «A» 

«A» for antiklimaks. 

ALBUM: 
POP Agnetha Fältskog «A» (Universal) ABBAs i særklasse mest gripende stemme er ikke hva den en gang var (Agnetha var Sveriges Connie Francis, det hørtes som om hun sto og hulket i kaldt høstregn), selv om den usikre engelskuttalen er den samme. 
Det er dog ikke hennes feil at «A» er et daft comeback. 

Problemet er at de nye vennene hennes fôrer Fältskog med kneipp, der hun pleide å få bløtkake. 
«A» er ballader så sedate at en duett med Gary Barlow er høydepunktet. 

Unntak: 
Et tvunget forsøk på «Voulez-Vous»-disko og en arkaisk popsang der de gudhjelpe har mage til å ikle henne autotune-effekter.Melankolsk, «modent» og midt i trafikken: 
Det er fint å høre fra henne igjen. 
Men det er alt. 

BESTE LÅT: 
«I Should've Followed You Home» 

MORTEN STÅLE NILSEN 
