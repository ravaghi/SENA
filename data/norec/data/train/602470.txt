Rock-dronninger med pop-makeover
Verdens beste rockband – nå også med disco-beat! 

ROCK Queens of the Stone Age "Villains" (Matador/Playground) 

Queens of the Stone Age har alltid vært et groove-orientert band. 
"Villains" er likevel det første albumet deres man kan danse til. 
Det merkes at pop-låtskriveren og -produsenten Mark Ronson – han som hadde en hit med "Uptown Funk" og laget "Back to Black" sammen med Amy Winehouse – har hatt en finger med i spillet, for å si det sånn. 
Det rare er at QOTSA aldri høres ut som noen andre enn seg selv. 

Riktig nok har låter som "The Way You Used to Do" og "Un-Reborn Again" fått en nesten Bowie-glammete finish og en slags disco-beat i bunnen. 
Men de snirklete, barokke melodiene kunne ikke ha vært skrevet av noen andre enn Josh Homme. 

Som for å komme pop-beskyldningene i forkjøpet, får vi dessuten en hysterisk oppjaget rock'n'roll-låt kalt "Head Like a Haunted House" og – platens kanskje sterkeste kort – de episke balladene "Fortress" og "Villains of Circumstance". 

En del av oss hadde nok innerst inne foretrukket noe som lignet mer på monsteralbumet "Songs for the Deaf" (2002). 
At Homme & co fortsetter å bevege seg fremover, kan likevel ikke ses som annet enn et sunnhetstegn. 
Og deres posisjon som 2000-tallets ledende rockband er og forblir udiskutabel. 
