Moralske dilemma
Solid tankevekker omkring betent tema. 

HANDLING: 
Et ungt par - en privatdetektiv og hans kvinnelige partner / kjæreste - trekkes inn i letingen etter en forsvunnen fire år gammel jente. 
Jentas mor er ikke spesielt sympatisk; hennes omgang med dop og lugubre venner gjør at flere kan være aktuelle som potensielle kidnappere. 
Under etterforskningen skjønner detektiven at mye ulmer under overflaten. 
Gradvis dreier historien seg vel så mye om moralske dilemma av fundamental karakter, som et forsvinningsnummer. 
DOM: 
Ben Afflecks regidebut er en solid tankevekker med sitt betente tema. 
Med sans for detaljer i det bostonske bymiljø og et broket nabolag, borer han inn i forfatter Dennis Lehanes (mannen som skrev «Mystic River») suggererende verden der moralaspektet belyses fra mange sider. 
Familieforhold, vennskap, politi og byens mer skurkaktige befolkning; her florerer relasjoner som både veves sammen og som skaper spennende kontraster. 
Det er gråsonene som dominerer, ikke en svart / hvit «enkel» tilværelse. 
Skikkelig moderne sosial-realisme, med andre ord. 
Men historien har innfløkte sider av nokså søkt karakter. 
Regissør Affleck mestrer ikke helt å holde orden på den delvis springende handlingen, selv om han har funnet en glimrende forsvarer i sin egen bror, Casey, som den unge privatdetektiven. 
Amy Ryan er eggende som selvopptatt mor. 
Svakhetene til tross, de moralske dilemmaene trigger. 
Filmen toppes med en finale med skarpe perspektiver. 
