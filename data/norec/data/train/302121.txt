Skriver fantastisk, fremsynt pop med uimotståelige melodier
Purity Ring. 

ALBUM: 
Den canadiske duoen Purity Ring har tråkket i mange sjangersko i løpet av deres korte karriere. 
Mer presist, folk har hatt store problem med å sette dem i bås. 
Fremtidspop, drømmepop, house, indie, hip hop - kjært barn har mange navn og så videre. 
På «Another Eternity» står Megan James og Corin Roddick i fare for å forvirre ytterligere. 

Plata er i all hovedsak letter til sinns enn forløperen, kritikerroste «Shrines». 
Den har et tydeligere melodisk fokus, noe som garantert vil være en meningsdeler. 
Enkelte av bandets mest hardkokte indie-fans vil kanskje mene at de beveger seg ubehagelig langt i retning David Guetta og Aviciis EDM-fotefar, mens andre vil verdsette bandets åpenbart velutviklede teft for lekre og effektive arrangement. 

Innholdsrikt 

«Stranger Than Earth» og «Bodyache» må gjerne ha klare referanser til flere av dagens klubbkonger, men samtidig er det så mange subtile og morsomme detaljer som flyter rundt i det vidåpne lydbildet at det er nesten urettferdig å greie dem under den grove EDM-kammen. 
Og så er det alt det andre som fyller det totale bildet på «Another Eternity». 

Ikke bare har Megan James en klokkeklar og inviterende klang, hun vet også å frasere vokallinjene sin på mesterlig vis. 
Enten hun svever vektløs rundt i elektronikasfæren, eller ligger som lim oppå svære kaskader av lyd. 
«You be the moon, I'll be the earth and when we burst, start over», synger hun forlokkende i «Begin Again». 

Flere lag 

«Flood on the Floor» parer kosmiske hip hop-beats med ruvende dance-synther, og igjen er det de velartikulerte melodilinjene som binder det hele sammen. 
I tillegg har de uimotståelige pop-låter som «Push Pull» å varte opp med innimellom all den subtile sjangerleken. 

Purity Ring kan meget vel være en slags missing link mellom Timbaland, Ladytron og Lykke Li, men det viktige og enkle faktum er at duoen skriver fantastisk, fremsynt pop med et vel av kroker som slynges ut og ganske uproblematisk hekter deg fast. 

At den kan fremstå som lett og sukkersøt på overflaten gjør ingenting så lenge det er mye gøy å bla i når man først har gjort seg ferdig med overskriftene. 
