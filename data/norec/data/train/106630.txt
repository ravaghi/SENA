Golden Smog:«Another Fine Day» 

(Lost Highway/Universal) 

«Supergrupper» - de skal jo egentlig ikke fungere. 

Men de gjør det oftere enn de fleste rockarkeologer liker å tro. 
The Raconteurs er et ferskt eksempel; Golden Smog gjorde det med albumdebuten ti år tilbake. 
Det skal dog noteres at de på den tiden hovedsakelig var «supre» for folk med inngående kjennskap til alternativ amerikansk rock med frisk fjøslukt. 

I dag, åtte år etter deres forrige plate, er i hvert fall Wilco-sjef Jeff Tweedy et godt etablert navn, med Jayhawks-sjef Gary Louris som en god nummer to. 
«Another Fine Day» har blitt en plate som hverken gjør skam på bandnavnet eller de involverte individene. 
Den store helten er Kraig Jarret Johnson fra det lite kjente bandet Run Westy Run - det er han som drar lasset kreativt. 

Et langt og deilig løssluppent album som renner over av smektende powerpop, hjertevarm americana og rufsete rock 'n' roll. 
Det låter noe tilfeldig sammenrasket, men et uvørent prosjekt som dette profitterer godt på en slik uhøytidelig helhetsfølelse. 

LAST NED:«Beautiful Mind», «Cure For This», «You Make It Easy», «Corvette», «I Can», «Gone». 
