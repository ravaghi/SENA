Yesterdaymen:Ikke bare Beatles 

Herreklubben har det moro, men det er det kvinnelige innslaget som stjeler showet. 

Yesterdaymen: 
"Grateful" (Olsenmusikk) 

En vennegruppe som møtes for å mimre om Beatles, er ikke nødvendigvis det beste utgangspunktet. 
At den mannsterke Beatlesklubben i Stavanger drar på turer til Liverpool og har quiz og allsang her hjemme, er heller ikke noen kvalitetsgaranti for de ni kuttene som nå er innspilt. 

At de har med seg Mona Molvik Larsen, endrer derimot saken. 
20-åringen fra Hundvåg har en flott stemme, noe herrene i Yesterdaymen oppdaget. 
De inkluderer henne derfor på tre av kuttene, inkludert "Homeland" som hun synger alene. 
På det "Lift me"-aktige tittelkuttet "Grateful" synger hun duett, som gjentas på den norske versjonen "Takknemlige". 
I tillegg får vi "Grateful theme" som et tredje kutt. 

Otto Olsen er et sentralt navn i gjengen, men også Oddvar Jakobsen, Pål Jakobsen og Roald Hindal slipper til som vokalister. 
Sindre Skjøld, Albert Skurtveit, Bjørn Bjørnsen og Eirik Fossmark er med, og koret teller enda flere. 
Alt i alt er det 16 stykker i bandet, pluss gjester. 

Navnet Yesterdaymen er selvsagt avledet av den gamle Beatles-sangen, og på platen finner vi "Remember Abbey Road". 
Den handler om 16 år gamle Lizzie Bravo fra Brasil, som hang rundt Abbey Road-studioet og ble invitert inn for å synge med på refrenget til "Across the universe". 

Freda Kelly, fanklubbsekretæren til Beatles, får også sin egen sang. 
Dermed er vi ganske langt nede på detaljnivå i Beatles-verdenen, men det er slik det skal være. 
Yesterdaymen så dagens lys for ti år siden, og de har det helt sikkert moro på møtene. 
De skjemmer seg heller ikke ut platen, selv om lytteren ikke bør være allergisk mot The Fab Four fra Liverpool. 

Det gis også plass til en dose dagsaktuell alvor i "Borderline", en kommentar til flyktningstrømmen. 
Den gjentas senere som "Grenseland". 

Beste spor: 
"Grateful"/"Takknemlige", Homeland". 
