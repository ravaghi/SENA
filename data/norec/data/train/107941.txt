Anakonda-mat
Regi: Dwight H. Little. 
Med: 
Johnny Messner og Kadee Strickland. 
Am. eventyr. 
Sensur: 15 år. 

Borneos anakondaer er kjeeeeempestore og trenger myyyye mat. 

Ideen om å la vitenskapen og kapitalen slå seg sammen og dra ut i jungelen hvor livet er en virkelig kamp på liv og død, er god nok. 
Ekspedisjonen reiser til Borneos jungel hvor det vokser en orkidé med et enzym som gir evig ungdom - og evig rikdom til dem som kan lansere ungdomspillen. 

Ute i jungelen må orkidéjegerne ikke bare kjempe mot værguder og jungelvegetasjon. 
Det de ikke vet, er at orkideen inngår i kostholdet til de lokale anakondaene (kveleslange som kan bli 10 meter. 
Lever i Sør-Amerika!). 

«AnaCondas» er en tradisjonell eventyrfilm hvor skrekkoverraskelser er langt viktigere enn historien og skuespillerinnsatsen. 
Ca. hvert tredje minutt varsler lydbildet at noe farlig er på vei. 
Det skjer med forutsigbar presisjon og gjør etter hvert det nifse mye mindre nifst. 
Forutsigbart er det også hvem som blir anakondamat og hvem som skal overleve og finne kjærligheten. 
I det hele tatt, de fleste av oss har sett det før. 
