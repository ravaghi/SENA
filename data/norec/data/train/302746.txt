Zorros stygge fetter
«Machete» er en politisk splatterkomedie som hyller 70-tallets b-filmer. 

FILM: 
Danny Trejo har ikke blitt penere med åra og nå har Robert Rodriguez bestemt at tremenningen (!) er stygg nok for en hovedrolle — slik at han i en alder av 66 kan kline med Jessica Alba. 
Sånn kan det gå. 

Trejo er en skuespiller det burde lages film om. 
Muligens ikke i samme mexploitation-stil som «Machete» og kanskje heller ikke med Rodriguez, den evige fjortis, i registolen, men det kunne blitt en god historie. 
Trejo, som er født i Los Angeles, ble narkoman som barn, gikk inn og ut av fengsel i elleve år og ble boksemester mens han satt i San Quentin. 
Siden midten av 80-tallet har han spilt i rundt 200 filmer og tv-serier, sjelden som the good guy. 

Minus manus 

«Machete» startet sitt liv som en «falsk» trailer for tre år siden i zombiefilmen «Planet Terror», den ene halvdelen av «Grindhouse», Rodriguez' og Tarantinos mimreprosjekt — gutta vokste opp med 70-tallets mest søplete b-filmer og vil ikke gi slipp på sin søte ungdomstid. 
Biter av «Machete»-traileren er med i filmen, noe som blant annet medfører at en 2000-talls Mercedes klippes sammen med en tretti år eldre modell. 

Rodriguez har alltid vært en fattigmanns Tarantino. 
Det vil si at som splatterkomedie og enda en homage til b-filmen er «Machete» ganske så morsom, men texaneren har i liten grad en egen stil. 
Dessuten legger han ikke all verdens arbeid i utformingen av manus, noe som gjør at det harde angrepet på USAs immigrasjonspolitikk framstår som mer pubertalt enn gjennomtenkt. 

Flotte fjes 

Machete er en tidligere meksikansk politimann. 
Han livnærer seg som dagarbeider i Texas, etter at narkobaronen Torrez (Steven Seagal, med samuraisverd og påsprayet hår) har drept hans kone og datter. 
Machete blir mot sin vilje hyret til å drepe en innvandringsfiendtlig delstatssenator, spilt av Robert De Niro, og ender opp som en mytisk forsvarer av papirløse innvandrere. 

Som sagt, filmens styrke er ikke historien, men Machetes effektive filetering og spidding av flere dusin skurker. 
Filmen er befolket av flere gode, værbitte ansikter, i tillegg til Trejos kuperte ørkenlandskap: 
Jeff Fahey, Don Johnson, Cheech Marin, Tom Savini. 
Damene er rynkefrie babes, mannlige fantasier som gjerne filmes i umotiverte nakenscener. 
Jessica Alba er innvandringspoliti i stiletthæler, Lindsay Lohan er splitter naken og råtøffe Michelle Rodriguez er taco-selgende leder for et smuglernettverk. 
