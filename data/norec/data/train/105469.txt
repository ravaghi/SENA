TV-anmeldelse:Pen pessimist-krim 

«Gotham» lar Batman være i bakgrunnen, og presenterer seg som en bekmørk politiserie strødd med fargerike figurer du gjerne vil vite mer om. 

Thiller/actionserie i 16 episoder 

C-More Series, torsdager 21.00 

TV-serien «Gotham» utspiller seg som navnet tilsier i den dystopiske byen Gotham, kjent gjennom DC Comics Batman-univers. 

Serieskaper Bruno Heller, som også stod bak «Rome» og «The Mentalist», har valgt å lage en forløper til Batman-historiene vi kjenner. 

Denne historien bukter seg rundt den unge, idealistiske kriminaletterforskeren James Gordon, som akkurat har søkt seg til Gotham politidistrikt og får den brutale ringreven Harvey Bullock som partner. 

Umake par 

Gordon, som spilles av Ben McKenzie fra «The O.C.» og «Southland», er våpensky og tror på å oppklare krim uten å avfyre våpen. 
Bullock, spilt av Donal Logue fra «Sons of Anarchy» og «Vikings», er hans rake motsetning: 
«Skyt først, spør etterpå»-typen. 

Til tross for sine opplagte samarbeidsproblemer, må de to gjøre nettopp det for å løse Gothams mange brutale krimgåter – og drapet på Bruce Waynes foreldre blir deres første utfordring. 

Gordons idealisme får seg en knekk i møtet med den utbredte korrupsjonen og med krimbossen Carmine Falcone som messer at «Du kan ikke ha organisert kriminalitet uten lov og orden». 

I løpet av premiereepisoden, som denne anmeldelsen er basert på, møter vi også en haug med bifigurer vi skjønner vil spille en større rolle videre. 
Vi skimter en ung Selina Kyle (Catwoman), en ung, mulig Poison Ivy, og tidligversjoner av både The Riddler og The Penguin stjeler scener. 

Også hittil ukjente rollefigurer får spillerom: 
Jada Pinkett Smith som gangstersjefen Fish Mooney er herlig uforutsigbar. 

«Gotham» tar seg selv veldig alvorlig. 
Det betyr at den er full av patos og strør om seg med klisjeer som «Frykt er en god ting» og «Det vil bli lysere», men det kler også seriens stiliserte noir-format. 

Det er stort sett natt og vi ser stort sett den mørke storbysilhuetten i horisonten. 
Nær alle bilder har et filter av dysterlekker dystopi, og McKenzie og Logue kler dette universet godt. 
Kjøper du illusjonen og liker politiplottet er det bare å la seg suge inn. 

For DC-fanatikere kan interessen tippe begge veier. 
Så langt spiller de kjente skurkene og superheltene små roller, og Heller har tatt seg friheter med deres opphav. 
Men det er mange av dem, og nye vrier gir også nye muligheter. 

Vi har sett både superheltserier og dystre og voldelige politiserier tidligere, men «Gotham» kombinerer dem på en spenstig måte. 

Det er ikke banebrytende, men både pent og velgjort. 

Serien er laget for Fox i USA, strømmes på C-More Play i Norge og er tilgjengelig på amerikansk AppleTV. 
