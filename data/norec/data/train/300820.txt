Crowe tar grep
«The Next Three Days» er en intens thriller om en lærer som hjelper kona å rømme fra fengsel. 

FILM: 
Lara Brennan (Elizabeth Banks) fengsles for mordet på sin sjef, som hun har kranglet med dagen i forveien — og dømmes til tjue års fengsel. 
Bevisene peker entydig mot henne, så det er ikke systemet som har sviktet, men skjebnen. 
Hvis hun da ikke er skyldig. 

John Brennan (Russell Crowe) kjemper i tre år for å få kona fri. 
Når alle ankemuligheter er oppbrukt, bestemmer han seg for å, som man sier, ta skjebnen i egne hender. 

Fransk original 

Store deler av «The Next Three Days» handler derfor om hvordan John Brennan planlegger konas rømning fra Allegheny-fengselet i Pittsburgh. 
Han har også en sønn å passe på, noe som kompliserer ting, samtidig som sønnen er en sterkt medvirkende årsak til hele operasjonen. 

Regissør Paul Haggis kom fra det store intet (han var en anerkjent forfatter for TV) da «Crash» overraskende vant Oscar for beste film og manus i 2004. 
Siden har han skrevet flere manus for Clint Eastwood og James Bond, i tillegg til sin egen «In the Valley of Elah», så det er noe overraskende at han denne gangen har valgt å amerikanisere Fred Cavayés franske thriller «Pour Elle», selv om han har fylt på en halvtime og flere karakterer. 

Hinder på hinder 

Uansett er det en tett og energisk thriller han har snekret sammen. 
Hele veien følger vi Brennan, som til daglig underviser litteraturstudenter om Don Quijote. 
Crowe får fram lærerens angst og sårbarhet og det er ikke vanskelig å identifisere seg med ham. 

Brennan må oppsøke byens mindre trivelige strøk for å skaffe pass og penger, og Haggis legger ut stadig nye hindre som øker spenningen. 
De troverdige vendingene gjør at man stadig stiller seg spørsmålet: 
Hvordan i huleste skal han komme seg videre nå? 
Det bidrar også til dramatikken at politiet stadig er på sporet av Brennan. 
Dessuten gjør Elizabeth Banks en viktig prestasjon i en liten rolle og vi kan aldri være sikre på om hun virkelig er uskyldig. 
