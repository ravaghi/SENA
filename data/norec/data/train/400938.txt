«Hvem har æren» på Oslo Nye:Småmorsomt om æresdrap 

Oslo Nye Teater lar deg humre over æresdrap. 
Men dessverre blir komedien 
Hvem har æren aldri riktig uærbødig. 

Fire menn sitter ved et respatexbord et sted i Oslo og krangler om hvem som skal drepe kvinnen de har stengt inne på soverommet. 
Den bedratte ektemannen? 
Den forsofne faren? 
Den motvillige broren? 
Eller den unnvikende svigerfaren? 

Alle vil bevise sin manndom og forsvare sin ære, men ingen vil sitte i fengsel. 
Dette er utgangspunktet for den svært uærbødige komedien Hvem har æren. 

Les reportasje om forestillingen: 
Oslo Nye Teater med kontroversiell komedie om æresdrap 

Skremmende godt observert 

Stykket er skrevet av 32 år gamle Ibrahim Amir som innvandret fra Syria til Østerrike i 2002, etter å ha blitt kastet ut av universitetet i Aleppo. 
Han avkler den patriarkalske kulturen i all dens stakkarslighet. 
Her sitter mennene passive, avmektige og språkløse, hvis de ikke reiser seg opp for å banke kvinnfolkene de aldri har elsket. 

Samtalene over tekoppene er bannskap blandet med konspirasjonsteorier. 
Et evig mas om en ære ingen av dem har gjort seg fortjent til. 

Det er skremmende godt observert. 

Les flere anmeldelser her: 

Gå og se forestilling om psykoterapi 

Jonas Bergland får terningkast 6 

Byens beste orgie! 

Burde vært frekkere 

Teatersjef Kim Bjarkes regi er dessverre ikke like uærbødig som teksten. 
Oppsetningen føles som en hvilken som helst farse, med all dens slamring med dører, flyvende serveringsfat og rasende elskere. 
Hvorfor ble det slik? 
Bjarke har holdt seg til teksten (med unntak av en litt forandret sluttscene), og skriver i programmet at han vil sette minoritetsmiljøet på agendaen. 

Likevel er det vanskelig å overføre det som skjer på scenen til patriarkatet som teatret vil kle av. 

Her er det ingen markører a la hijab eller religiøse symboler. 
Samtlige skuespillere har også (tilsynelatende) norsk kulturbakgrunn. 
Bjarke har sagt at ”stykket er fargeblindt”. 
Det er for så vidt sant, men jeg tror Hvem har æren hadde tjent på en mellomting. 
Lekt med innvandrerklisjeer, som for eksempel overdreven tildekking av kvinner, uten å plassere stykket i en spesifikk kultur. 

Slik hadde farsen blitt både nærmere og frekkere. 

Veike menn 

En ting er at oppsetningen ikke leker med ilden. 
Verre er det at machokulturen ikke står helt til troende. 
Mennene blir rett og slett litt for veike. 
For å si det slik: 
Jeg skulle ønske faren (Terje Strømdahl) hadde dengt moren (Helle Haugen) med knyttneve istedenfor det overdrevent tøysete teaterdasket. 
Da ville farens gjentatte klaging over ryggsmerter vært morsommere, og morens raseriutbrudd hatt større dramatisk effekt. 

Når alt blir ufarlig slapstick, setter ikke latteren seg fast i halsen. 

Det er et paradoks når komedien tross alt handler om æresdrap. 

Tulle-norsk og tulle-innvandrersk 

Som leseren har forstått, ville denne anmelder ønsket seg en annen oppsetning. 
Det er kanskje en urettferdig kritikk, ettersom Hvem har æren også er en farse. 

Så la meg fortelle om kveldens komiske klimaks: 
To norske, tyggegummityggende politikvinner buldrer inn i stua, etter at naboer har rapportert om en skrikende kvinne. 
Det en gang så rappkjeftede patriarkatet, blir plutselig helt stille. 
Etter 27 år i Norge, kan nemlig ikke mennene et kvekk norsk. 

Scenen veksler mellom tulle-norsk og tulle-innvandrersk. 

Det blir riktig så morsomt. 

Ibrahim Amirs komedie er dessuten viktig nok til å forsvare teaterturen alene. 
