Ida Jenshus:«No Guarantees» 

(Mercury / Universal) 

Ikke så langt igjen til Grand Ole Opry. 

Ikke alle TV-talentkonkurransevinnere når så langt som til album nummer to. 
Men Jenshus, fra «Lyden av lørdag», har både klart det og fortjent det. 

Som sist lusker det trøndermafia og tidligere Tusslere (Motorpsychos country-alter ego) i kulissene. 
Kjell Karlsens steelgitar løfter flere av låtene, og Ida synger med en sårhet som slår sprekker på de riktige stedene. 
Et sted mellom Emmylou, uten registeret, og en langt mer tekkelig Lucinda Williams. 

Blå midtempolåter dominerer, og det er velkomment når Jenshus tar en kjapp en, som western swing-aktige «You Got A Way», eller drar en Tom Petty - komplett med «Jeff Lynne-produksjon» - i «Better Day». 

BESTE LÅT: 
«Leaving» 

MORTEN STÅLE NILSEN 
