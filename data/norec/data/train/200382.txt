Porsche Panamera diesel
Porsche svelger en kamel når de lanserer denne bilen, men de kommer nok fint til å greie å fordøye den. 

ÖHRINGEN, Tyskland (DinSide Motor): 
– Jeg var ikke spesielt begeistret da jeg fikk i oppgave å utvikle en dieselversjon av Panamera, betror utviklingsansvarlig for drivlinjen hos Porsche oss. 

– 
Men jeg må si jeg er godt fornøyd med resultatet, legger han til. 

Og vi kan skrive under på at Porsche har gjort en god jobb, gitt rammebetingelsene. 
Også med dieselmotor er Porsche Panamera en gedigen og sportslig luksusbil. 
Når det er sagt kommer det aldri til å bli vår favorittversjon, og antakelig ikke Porsche-ingeniørenes heller. 

Verdens beste med bensin 

Både vi og de har nemlig kjørt de fantastiske toppmodellene med V8-bensinmotor og turbo, hvorav Turbo S-versjonen rett og slett har supersportsbil-ytelser, og dermed kan man trygt si at listen var lagt temmelig høyt. 
Etter grundige vurderinger tillot vi oss til og med å kåre Porsche Panamera til verdens beste bil da den ble lansert for to år siden, basert på summen av egenskaper. 

Null knatring 

Men nå er det altså en viss nøkternhet og lavere utslipp som er temaet. 
Dieselmotoren, en V6 med tre liter slagvolum, er hentet fra Audi-lageret og det er en fin maskin i utgangspunktet. 
Selvsagt har Porsche-ingeniørene puslet litt med den for at den skal passe bedre til Porsche-imaget. 
De har også arbeidet seriøst med lydbildet og her ble vi imponert. 
Selv ved fullt pådrag ville ikke den uinnvidde greid å gjette at det er en oljebrenner som sitter under panseret. 
Eksosanlegget er tunet for optimal og sportslig lyd og dieselversjonen har fått intet mindre enn 38 kilo ekstra lydisolerende materiale! 

Resultatet er at bilen oppleves like harmonisk, komfortabel og luksuriøs som de andre Panamera-versjonene. 
Den kommer til Norge i en nedtrimmet versjon på 211 hestekrefter, som erfaringsmessig skal gi nesten like gode ytelser som testbilen, og vil da starte på 1.037.000 kroner, hvilket er 450.000 kroner mindre enn det andre "miljø"-alternativet, hybridversjonen, som vi nylig omtalte. 
Det er også over 200.000 kroner rimeligere enn den rimeligste versjonen med bensinmotor - Panamera V6. 
(Les om vår prøvekjøring av den her). 

Nøktern diesel 

Uheldigvis for Porsche fikk vi dagen etter denne prøvekjøringen anledning til å kjøre Audi A6 med den nye biturbo-versjonen av trelitersdieselen, og den var en åpenbaring. 
Den ville gjort underverker i Panamera og passet bedre til bilens uttrykte ambisjonsnivå. 
Men vi skal ikke være urettferdige: 
Motoren de har valgt å installere i sin sportskrysser er ikke der for å konkurrere i sportslighet med bensinvariantene - den er der for at kunder som ikke ønsker å flagge altfor mye ekstravaganse og/eller som av sin arbeidsgiver får beskjed om ikke å sende ut helt feil signaler miljømessig, også skal få muligheten til å kjøre i Panamera. 
Næringsandelen av salget kommer til å være betydelig. 

Rask så det holder 

250 hestekrefter henter Porsche ut av maskineriet her, og de er tilgjengelige fra 3.800 til 4.400 omdreininger, hvilket, kombinert med et dreiemoment på 550 newtonmeter fra 1.750 til 2.750 omdreininger per minutt, gir motoren tilstrekkelig med kraftreserver og et bredt nok arbeidsregister. 
Det er ikke PDK-dobbeltkløtsjkassen som overfører kreftene til bakken, men den utmerkede åttetrinns Tiptronic-automaten, som fungerer bra og sømløst, særlig i sportsmodus. 

Bilen kjennes langt fra undermotorisert, den kommer seg raskt opp i fart og mellomakselerasjonene er kraftfulle; forbikjøringer er ikke noe problem med denne bilen. 
0 til 100 kilometer i timen klarer den på 6,8 sekunder og toppfarten er på minst 242 kilometer i timen, hvilket vi kan bekrefte etter noen pass på Autobahn i området mellom Frankfurt og Stuttgart. 

Nøysom 

Samtidig holdes forbruket og CO2-utslippet på meget akseptable 0,63 liter per mil respektive 167 gram per kilometer hvis man velger de optimaliserte lavfriksjonsdekkene på 19-tommers felger som kan leveres mot ekstra kostnad. 
Med standardhjul på 18 tommer blir tallene henholdsvis 0,65 liter per mil og 172 gram CO2. 

Når man vet at Porsche Panamera diesel veier 1.880 kilo tom og bikker to tonn så snart en fører og passasjer befinner seg i bilen, må tallene både for ytelser og forbruk/utslipp sies å være imponerende. 

Noe småpirk 

Er det så noe negativt å si om bilen? 
Vel, ikke så mye - prisen står i forhold til produktet, selvfølgelig, og er som den er. 
Men noe pirk er det jo. 
Bilen er "for" stor og relativt uhåndterlig når det blir trangt om plassen. 
Oslo City parkeringshus er ikke noe sted for den, for å si det slik. 
Utsynet fra kupéen i lavkant er i tillegg ikke særlig god, så ryggekamera og parkeringsassistent er man avhengig av. 
Vi kunne også ønsket en styring med bedre tilbakemelding fra kjørebanen - den forekom oss noe ufølsom. 
Noe vi ikke merket sist vi kjørte Panamera og som var litt sjenerende denne gangen var i overkant merkbare sideveis bevegelser i understellet. 
Bilen opplevdes som stabil og trygg nok, men her blir det altså et ørlite minus i margen. 
Dette forekom for øvrig med vår testbil som kjørte på gedigne 20-tommere - vi hørte ikke om noe lignende fra kolleger som kjørte på 18-tommere. 

Alt i alt er Porsche Panamera diesel en utmerket bil, og sender i tillegg ut litt mindre ekstravagante signaler enn de høyere opp på prislisten. 
Egenskapene sett under ett blir det denne gang et terningkast fem. 
