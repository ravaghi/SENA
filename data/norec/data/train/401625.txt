Smerz på Øya:Herlig utfordrende 

Tøffe kår for smal, men fascinerende elektronika en tidlig Øya-ettermiddag. 

Det kan være lett å få inntrykk av at norsk elektronika kun handler om Röyksopp eller den såkalte oslodiscoen med Øya- og Henie Onstad-aktuelle Hans-Peter Lindstrøm i front. 

Noe som naturligvis ikke er riktig, for det bobler under overflaten. 

Her hjemme har trioen Sassy 009 fått mest oppmerksomhet den siste tiden. 
Ikke minst etter at de ble kåret til årets stjerneskudd og på mange måter «vant» Bylarm tidligere i år. 
Like spennende er Smerz, som langt færre nok har hørt om. 
Det endrer seg snart. 

Noen som hvisket art elektro? 

Smerz er den København-baserte duoen Henriette Motzfeldt og Catharina Stoltenberg, som for lengst har signert platekontrakt med kredible XL Recordings i England. 
Samme selskap som ikke ukjente Adele og Radiohead, som det stadig understrekes. 

Og ja, sistnevnte er datter av sin far Jens. 
Som for øvrig var applauderende til stede sammen med familien for datterens konsert på Øya torsdag ettermiddag. 
En konsert som tydelig understreket det fascinerende med Smerz, selv om tidspunkt og setting ikke akkurat var perfekt for gjennomgående mørk, dyp og introvert elektronika. 

Scenen ble satt da duoen åpnet med Motzfeldt sittende med ryggen til publikum mens en videoskjerm viste flytende, kosmiske bilder bak dem. 
Noen som hvisket art elektro? 

Smerz er sjelden eller aldri særlig dansbart, for den som liker sin elektronika sånn. 
Her skapes det utfordrende lydbilder mer enn melodier, kompliserte «grooves» mer enn drivende «hooks» og refreng. 
Låter som «Have fun» og «Bail on Me» viste at de nok kunne gjort ting enklere og mer rett-frem melodisk om de ville, men det er aldri konseptet. 

Byr på herlig lekenhet 

Til tider ble musikken litt stangende og i overkant monoton, og man fornemmer følelsen av at dette hadde fungert langt bedre i en enda mer intim setting. 
Eventuelt hjemme med årets sterke album Have fun på anlegget. 

Likevel var det en lekenhet over store deler av konserten som både luftet og løftet. 
Som da to lyse og mildt sagt kraftige bolekarer kom inn på scenen og trente seg gjennom hele «Half Life». 
Eller da en rekke modeller kjørte moteshow gjennom et par av de andre låtene mot slutten. 

Denne fascinerende kreativiteten er uten tvil Smerz’ aller største pre. 
Det vil komme mer spennende ting herfra i tiden fremover. 
