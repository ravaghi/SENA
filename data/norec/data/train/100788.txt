Blott til lyst
Regi: 
Steven Soderbergh. 
Genre: Action/Komedie. 
USA. 
For alle. 

STJERNER: 
George Clooney, Brad Pitt, Matt Damon, Al Pacino, Ellen Barkin, Don Cheadle, Elliot Gould. 

HANDLING: 
Oceans bande av laid-back skurker tar seg til rette i ren Robin Hood-stil i Las Vegas. 
Målet er å lage trøbbel for hotell- og casino-driften til den hardkokte Mr. Banks (Al Pacino). 
Årsaken til raidet er herr Banks ufine opptreden overfor Ocean-bandens grand old man, Reuben (Elliot Gould). 
Reuben gikk ned for telling med hjertetrøbbel etter å ha blitt grundig snytt av Banks. 
Slikt gjør man ikke ustraffet. 

DOMMEN: 
Den overkule, elegante og samtidig lekende stil er grunn god nok til å la seg underholde av denne florlette historien. 
Dette er Gutta Boys' filmatiske frikvarter; et samarbeid basert på typer som trives i hop med en skikkelig god, gammeldags gangsterlek. 
Riktignok har IT-teknologien nådd Las Vegas anno 2007, men plott og oppskrift er av velkjent og veltygd kaliber. 

Det drøyer før plottet er i gang, og når det først skjer, er det ikke ulikt en rekke filmer i genren. 
Men noen av detaljene svinger det riktig godt av. 

Det er med andre ord snakk om å like eller ikke like to timer i lag med kjekke menn med glimt i øyet. 
For noen av oss er det absolutt holdbart. 
Vi trenger ikke all verdens kreativitet på manussiden sålenge Clooney & Co slentrer rundt, ikledd stilige dresser og en god posjon selvironi. 
Blott til lyst! 

BORGHILD MAALAND 
