Samsung 40C535
Testens billigste TV er også en av de peneste. 

Pris: 3.990! 
Samsung har gjort ekstremt mye riktig på TV-fronten de siste årene, og det ser vi også her. 

Dette er rett og slett svært mye TV for pengene, og for mange vil det også være mer enn nok. 
Etter at førsteinntrykket har lagt seg kommer imidlertid svakhetene tydeligere fram. 

Pluss 

Det fine designet er allerede nevnt, og også førsteinntrykket av bildekvaliteten er svært lovende. 
Samsung er nemlig flink til å vise detaljer i bildet, og har en lett overdreven fargepalett som antagelig vil tiltale svært mange kunder. 
Sammenlignet med LGs billigste modell har den også litt mindre støy i bildet, selv om LG-en er bedre når det gjelder innsynsvinkel. 

Menyene fungerer godt, og innstilling og betjening av TV-en er slik vi har lært oss å like fra Samsung. 

Til prisen er den nesten sjokkerende godt utstyrt: 
Du får tre HDMI-innganger, VGA for PC-bruk, komponent- og scart-inngang, samt en USB-inngang det lukter svidd av. 
Også på testens billigste TV er nemlig video (+bilder & musikk)-avspilling mulig. 
TV-en takler i tillegg nesten alt av formater, inkludert MKV 720/1080p og DivxHD. 

USB-kapasiteten er med andre ord lysår bedre enn på Sony EX500, og helt på linje med LG LE5300 som altså koster 2.000 kroner mer. 
Imponerende. 

Minus 

Men dessverre er ikke alt like bra. 
Det største minuset til C535 er at den kun har 50Hz bildeoppdatering og mangler bevegelseskompensasjon. 

Dette gjør at det er litt mer bakgrunnsstøy i bildet enn på de dyrere modellene i testen, samt at du vil oppleve tydelig hakking ved store og små panoreringer i bildet. 

NB: 
Dette var også den eneste TV-en som ikke klarte å vise RiksTV via den innebygde kortplassen på baksiden, OPPDATERT: 
Se mer om dette i diskusjonsgruppen under saken! 

Konklusjon 

Hvis du liker å se på film eller naturserier på TV anbefaler jeg ikke å kjøpe 50Hz-modeller i dag på grunn av flimring og hakking i bildet. 

Prisen er imidlertid svært god, og dette kan være den perfekte TV til dine foreldre som har en TV-hverdag bestående av nyhetssendinger og Beat for beat. 
Som en nummer to TV vil den også gjøre en helt ok jobb. 

Vi gir også ekstra pluss i margen for at den takler så mange videoformater via USB-inngangen. 
Det gjør det svært enkelt å se film på hytta. 

Samsung LE40C535 

Stor takk til MPX for lån av test-TVer 
