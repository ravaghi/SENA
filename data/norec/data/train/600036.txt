Kjedelig og uoriginal
Jeg er skuffet. 
Jeg hadde faktisk litt forventninger til denne oppfølgeren. 
Jeg synes den første filmen var overraskende, original og morsom. 
Det er ikke toeren. 

Den yngre målgruppen vil nok finne glede i deler av filmen. 
De vil imidlertid ikke forstå de fleste parodiene som er fra filmer laget lenge før de ble født, som gamle James Bond-filmer fra 60— og 70-tallet, "Star Wars" (1977) og "Cliffhanger" (1993). 

Irritasjonsmoment nummer én, er imidlertid at filmen finner sted i svette-har sett det hundre ganger før-Thailand. 
Hvorfor flytte fra eksotiske Finnmark? 
Alle karakterene kommer til sin rett i Finnmark. 
I Thailand blir de bare overdrevne og overspilte parodier man har sett bedre før. 

"Kill Buljo 2" har flere kjente navn på rollelisten enn den første, uten at det tilfører filmen noe som helst positivt. 
Prestasjonene er amatørmessige og anstrengte. 

Jeg forventer et godt stykke håndverk selv om det er en vill komedie med grisete tenårings- og barnehagehumor. 
Foto, klipp, redigering, skuespillere og dialogen skal være finpusset og skinnende. 
Jeg forventer å bli overrasket, og når vi snakker om ville komedier – forventer jeg i det minste å le. 
Det var ikke det at det var for vilt, for grovt, for over streken. 
Tvert i mot - det var bare kjedelig. 
