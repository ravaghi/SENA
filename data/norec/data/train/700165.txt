En manns-grøsser
I etterkant av forrige ukes undervurderte folkefestlighet Halloween føles det forbilledlig forsinka og kulturpolitisk korrekt å prioritere grøssere. 
«Blades of glory» er en av de skumleste ny-filmene på DVD for øyeblikket. 

Ikke bare fordi den egentlig er inspirert av jernstang-oppgjøret mellom Tonya Harding og Nancy Kerrigan på nittitallet, men også fordi filmen skildrer karslig kunstløp. 
Rytmisk sportsskøyting representerer en idretts-femininitet som blant annet førte til at de eneste skapningene som Gud opprinnelig valgte til trefelling, kjønnsbanning og kampsteinflytting, svevde rundt i noe som kalles paljetter. 

Satiren over syttitallsfenomenet kunstløp på skøyter medfører blant annet at skuespilleren Jon Heder påføres en drakt som bare kan kalles Narnia-blå, eller for den saks skyld klyseblå. 
Heder spiller den søte kunstløperen. 
Will Ferrell er Kilmer-versjonen av mann med roterende rumpe. 
Han er rå, sexy, svartkledd, og filmens grøssertema er at de to etter innledende uvennskap teamer opp og blir de første mennene som går parløp sammen. 
Heder ser ut som utygd spurvemat, og du ville intuitivt ha beskyttet ham mot snøflakenes tyngde. 
Ferrell har en kropp som godt kunne ha født fem barn, men hvis han hadde tatt i en bebi, ville du ha sendt den til pumping og desinfeksjon. 
Skikkelsene er perfekte, men det er ikke manuskriptet. 
Forfattere og regissør har antakelig blitt enige om ikke å sløse bort brukbare poenger på en film som likevel bare selger på rollene. 
«Blades of glory» går fort tom for tradisjonelt handlingsdrivstoff og må seile hjem på vindkastene fra Ferrells oppblåste innvoller. 
