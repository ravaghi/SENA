TV-anmeldelse:Ylvis har funnet opp en ny TV-sjanger. 
Og resultatet er strålende. 

Historier om kommunalt pengesløseri og Justin Biebers skandaløse norgesbesøk får nytt liv i «Stories from Norway». 

Brødrene Bård og Vegard Ylvisåker har funnet opp en ny TV-sjanger. 
De kaller den «undersøkende musikal», en i og for seg helt presis betegnelse på hva Stories from Norway er. 

Første episode tar for seg skandalen rundt stupetårnet på Hamar, som skulle koste 1,5 millioner kroner, men endte opp med en prislapp på nesten 30 millioner. 

En på alle måter oppsiktsvekkende og stupid, men først og fremst LOL sak. 
Likevel er Stories from Norway ikke bare fjas. 

Overraskende gjester 

Noe av det beste og mest overraskende er at brødrene lar de involverte selv fortelle sine versjoner av historiene. 

I første episode får vi dermed noen svært sporty gjesteopptredener fra både Hamar-ordfører Einar Busterud, varaordfører Geir Byberg og stupetårnarkitekt Tor Kraft. 

I det ene øyeblikket sitter Kraft og forklarere seg for åpent kamera som om dette var Brennpunkt. 
I det neste blir han parodiert av Ylvis som en stormannsgal byggherre i et ellevilt musikalnummer. 
Grepet er både frekt, uforutsett og veldig morsomt. 

Gledelig gjensyn med Justin Bieber 

Det samme ser vi i episode to, som tar for seg Justin Biebers konsert på Chateau Neuf i 2015, da superstjernen forlot scenen etter bare én låt. 

Kjendisjournalistene snakker. 
Politiet snakker. 
Sikkerhetssjefen fra Pro-Sec snakker. 
Og Ylvis kontrer med å levere en briljant dramatisering av politiets «studietur» til London i forkant av Bieber-besøket. 

Det er i det hele tatt flere ting som må trekkes frem fra Bieber-episoden. 
Ikke bare gjør Ylvis strålende parodier på både politiet og tenåringsidolet selv. 
Også Nummis og Rønnis i Senkveld får gjenoppleve en versjon av det som neppe er duoens stolteste øyeblikk etter 15 år med fredagsunderholdning. 

En sammenhengende halvtime med sang og dans og tjo og hei kunne fort blitt litt mye. 
Ved å blande inn mer «seriøse» elementer i miksen, har Ylvis løst sjangeren de selv har oppfunnet på forbilledlig vis. 
Resultatet er en miks som aldri rekker å bli kjedelig. 

Ser til utlandet 

Tittelen Stories from Norway etterlater seg inntrykket av et TV-konsept ment for verdensmarkedet. 
Det samme gjør alle de engelske sangtekstene. 
Mistanken blir ikke mindre av at Ylvis da også har et havarert USA-eventyr i bagasjen. 

Dessuten: 
Vi nordmenn vet jo allerede at vi er rause når det gjelder både offentlig pengesløseri og hysteri rundt internasjonale storheters norgesbesøk. 
Mulig dette er mer eksotisk i USA. 

Videre er hendelsene som dramatiseres i de to første episodene allerede velkjente for et norsk publikum. 
Over to år er gått siden Biebers skandalekonsert, og Arne Hjeltnes ga ut en hel bok om stupetårnet allerede i 2014! 
Her må mulighetene selvfølgelig holdes åpne for at Ylvis utover i sesongen finner plass til stories som er ukjente også for oss nordmenn. 

Uansett hva de skulle komme opp med, blir det neppe langt mellom de overraskende øyeblikkene. 
Med Ylvis vet man aldri hva neste strofe inneholder – men man vet at det ikke er lenge til man ler. 
