At du gidder, Agnetha!
Ingen kan ta fra henne stemmen, men ABBA-Agnetha er ei ganske kjedelig dame. 

ALBUM: 
Agnetha Fältskog (62) som teknoartist? 
Ja, det også, på singelen «When You Really Loved Someone» fra hennes femte engelskspråklige album, «A». 

Urettferdig eller ikke, Fältskog vil alltid bli forbundet med ABBA - og vil til en viss grad også bli målt opp mot millionselgerne. 
Det er selvfølgelig et umulig utgangspunkt. 

Kanskje det er derfor det har tatt henne ni år å følge opp forrige album (med coverlåter) og 26 år å gi ut et album med nytt materiale - i hovedsak signert produsent Jörgen Elofsson, som har jobbet med folk som Britney Spears, Kelly Clarkson, Celine Dion og Westlife. 

Peter Nordahl, som har jobbet mye med klassisk og jazz, er medprodusent og arrangør. 

Egen låt 

Fältskog har også bidratt på låtskriversiden på én låt, avsluttende «I Keep Them On The Floor Beside My Bed». 

Den er som resten av albumet strømlinjeformet, forutsigbar, kjedelig, fengende, glatt og friksjonsfri pop. 

Grand Prix 

Mer enn en gang sniker det seg inn en Grand Prix-feeling - og særlig på «Dance Your Pain Away». 
Men det er ikke så rart, etter «Waterloo» i 1974 har Fältskog mye å takke konkurransen for. 

Og det skal hun ha, det er ikke mange i hennes situasjon som ville giddet å gå i studio igjen etter så mange år - og i hvert fall ikke om materialet ikke holder mål. 

Klisjé 

Det gjør det altså ikke her. 

Både melodier og tekster er en eneste lang klisjé - men en godt utført klisjé. 
Det er solid pophåndverk, og dama kan selvfølgelig synge, men det er også tomt og hult - på linje med en middels Celine Dion-hit. 

«I Should've Followed You Home» er forsåvidt en søt duett med Take Thats Gary Barlow, men også den er forglemmellig. 

Som resten av albumet. 
