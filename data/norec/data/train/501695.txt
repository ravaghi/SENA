Fotball, buekorps og tauharpe
En noe ujevn forestilling – på godt og vondt. 

Forventningene var store til årets bestillingsverk på Nattjazz. 
«Lyden av Bergen» hadde Erlend Skomsvoll kalt lørdagens forestilling. 
En ambisiøs tittel må vite, og kanskje umulig å oppfylle selv om han vitterlig forsøkte. 

Riktignok fortalte Skomsvoll i et intervju med BT tidligere i år at med en bestemor i Fana var han i høyeste grad kompetent til å kjenne Bergen by. 
For en erkebergenser er vel strengt tatt ikke Fana det «ekte» Bergen, men et uekte barn som kom inn i familien tidlig på 70-tallet. 
I så måte var det vel lyden av Bergen sett litt utenfra vi fikk presentert, og ikke nødvendigvis slik bergenserne ser på seg selv. 

Nå kunne en gjerne forvente at Erlend Skomsvoll ville være iført den bergenske nasjonaldrakten sydvest og allværsjakke. 
I stedet stilte dirigenten stilte for anledningen på scenen barbent i kortbukse. 
I så måte foregrep han avslutningsnummeret «Når solen endelig kommer». 

Selve fremføringen var det selvfølgelig ingenting å utsette på. 
De godt voksne guttene i Bergen Big Band er så samspilte at det er en fryd. 
Og fikk virkelig briljere når de enkelte medlemmene slapp til i egne solopartier. 
Så kan da også mange av dem trekke sin nattjazzhistorie tilbake til utallige spillejobber i Grillen og Kantinen på Studentsenteret på 80 og 90-tallet. 
Men selv om vi skriver 2017 består bandet bare av ett eneste kvinnelig medlem. 
Det er strengt tatt både uforståelig og altfor dårlig. 

Verket var delt opp i ti satser. 
Det strakte seg fra opplagte tema som det bergenske regnvær, fotball, buekorps og beskjedenhet til de mer uvanlige som reperbaner og taufabrikker(?). 
Formatet var relativt tradisjonell storbandjazz med Karoline Wallace som fremragende vokalist og oppleser. 
Tekstene var hentet fra bergenske poeter som Cecilie Løveid og Rolf Larsen foruten intervjuer og blogginnlegg. 

Mest vellykket var utvilsom sats nummer fem – med tittelen «Den store Bergenssorgen». 
Det dreide seg selvfølgelig om fotball – og selvfølgelig om Brann. 
Del en med navnet «26.11.14» henviste selvfølgelig til den fatale kvalifiseringskampen mellom Brann og Mjøndalen da vårt hjemlige lag rykket ned en divisjon. 
Presentert ved at vokalist Alice Wallace leste utdrag fra fotballkommentatorene Harald Bredelids og Egil Drillo Olsens skildring av kampen. 
Sånn i ettertid går det faktisk an å se humoristisk på det. 
Etterfulgt av «Sangen for bergensk lidelse» med Petter Dass sin mer enn 300 år gamle tekst. 

Litt mer malplassert var partiet som handlet om lyden av tog og reperbaner. 
Nå er det over 40 år siden den siste reperbanen var i bruk her i byen. 
Men Skomsvoll var tydeligvis fascinert av fenomenet. 
Det ga i det minste komponisten også anledning til å få fremføre en verdenspremiere med det nye instrumentet tauharpe. 
Enkelt forklart en fire meter høy stolpe med tauverk som strakte seg fra toppen. 
Visst ble det lyd av det om enn litt statisk i lengden. 
Men en morsom liten gimmick var det selv om vi mistenker at det blir med denne ene forestillingen. 

Mest unødvendig var satsen kalt bergensk diskusjon. 
Muligens en selvfølgelig del av det bergenske lydbilde, men dessverre også klisjeaktig og høyst forutsigbart med en lett kakofoni der musikerne spilte i instrumentene på hverandre. 

Det endelige svaret på «Lyden av Bergen» fikk ikke publikum på Nattjazz lørdag kveld. 
Men et brukbart forsøk var det. 
