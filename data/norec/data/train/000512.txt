Moral Decay
Jesus er tilbake i retro 8-bits plattformskyter! 

Moral Decay handler om vårt pill råtne levesett og Jesu tilbakekomst. 
I 8-bitsversjon. 

Ja, det stemmer. 
Moral Decay er navnet, og Chris T. , som Jesus kledelig nok kalles i spillet, bruker maskingevær og diverse ammo for å holde dom over levende og døde. 
Det blir mest døde. 

Denne lavbudsjetts- tomannsproduksjonen fra Infinite-Lives holdt på å gå under radaren min, men takket være det grovpixelerte bildet av Chris T. med flagrende bandana og skjegg i App Store ble den fanget opp lell. 

For den er verdt et besøk. 
Korte, hyppige besøk. 

Sykt vanskelig 

Jeg har brukt en del tid på Moral Decay på dass, i sofaen, på skrivepulten og i det hele tatt hver gang jeg har hatt et par minutter ledig. 
Ikke mer, ikke mindre. 
Jeg klikker hvis jeg bruker litt lengre tid, for det er så syyyyyyykt vanskelig. 

Jeg har for eksempel enda ikke kommet meg til noe savepunkt, og det lengste jeg har holdt ut til nå er tre minutter. 

Spillet er greit og oversiktlig: du beveger deg til høyre og venstre, hopper opp og legger deg ned. 
Piltastene befinner seg nederst i venstre hjørne, altså styrer jeg Chris T. med tommelen på venstre hånd. 
Nederst i hjørnet til høyre har jeg a- og b-knappen som brukes til å skyte og hoppe. 
Ettersom jeg går møter jeg folk jeg skal skyte, hull jeg må hoppe over og stillas jeg må hoppe oppå. 

8-bits solnedgang 

En god ting med Moral Decay er at jeg kan trykke på skrå mellom retningspilene, altså til nordøst eller sørøst (hvis en sammenligner pilene med et kompass) for å få Chris til å sikte på skrått oppover eller på skrått nedover. 
Da kan jeg rolig stå og gønne ned yakuzafyren som står og venter uten å hoppe ned til ham først. 

Jeg hører rykter om at det går an å blæste både det ene og andre i Moral Decay, men så langt har jeg altså ikke kommet enda. 
Spillet er som sagt forbaska vanskelig. 
Men jeg digger det lell. 

Den 8-bits downtown Tokyobakgrunnen med lilla pixler i solnedgangen er et så fint syn at den er verdt pengene i seg selv. 

Sjekk trailer her, og gi meg ditt førsteinntrykk i kommentarfeltet under! 
