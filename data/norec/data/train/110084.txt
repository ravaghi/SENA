Idol-Jenny tar en Lana Del Rey
Det er faktisk mange gode ting å si om Jenny Langlos første single etter Idol-seieren i fjor. 
Som at den er moderne. 

LÅT: POP Jenny Langlo «Million Dollar Signs» (Universal) 

For her har vi endelig fått en låt fra en Idol-vinner som følger litt med i tiden. 
«Million Dollar Signs» skiller seg heldigvis markant fra den radiokommersielle og stort sett helanonyme uptempo-popflørten som har ødelagt mang en Idoldeltaker-karriere. 
Den er til og med ganske bra. 

Ganske mørk 

Jenny har skrevet låten selv, i samarbeid med Laila Samuelsen og Idol-ringrev Jørn Dahl. 
Den er ganske mørk og stillegående, men bygger seg opp i et refreng der stemmen hennes dessverre mister litt fokus, ikke minst i et nær genialt brekk mot slutten av låten. 
Men der forsvinner Jenny når litt for ivrige produsentfingre skrur lydene rundt henne et par hakk for høyt. 

Lana Del Rey 

Lana Del Rey er nevnt i tittelen, og jeg mistenker alle involverte her for å ha lyttet godt til nettopp henne i månedene som har gått siden Jenny Langlo vant Idol. 
Jenny har litt av den samme tynne, melankolske klangen i stemmen som Lana, og mye av den drømmende stemningen fra sistnevntes «Born To Die». 

Alt holdes innen det akseptable. 
For det er lov å la seg inspirere. 
Det er iallfall bedre enn å kopiere. 
Derfor må det sies at Jenny Langlo og hennes nærmeste medarbeidere gjorde et klokt valg da de unnlot å skli på suksessen rett etter seieren, men ventet med å gi ut noe som helst før hun var klar. 
Og Jenny høres faktisk klar ut nå. 
