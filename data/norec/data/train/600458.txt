Tenåringstjuver i høye hæler
I løpet av elleve måneder i 2008 og 2009, klarte fem ungdommer i Hollywood Hills å stjele fra utvalgte kjendisers hus for rundt tre millioner dollar. 
Ifølge dem selv, stjal de kun fra kjendiser de beundret stilen til. 
Sånt blir det selvfølgelig film av. 

Orlando Bloom, Paris Hilton, reality-stjerne Audrina Patridge , Megan Fox, Rachel Bilson, Britney Spears og Lindsey Lohan var blant kjendisene som fikk uønsket besøk av tenåringstjuvene. 
"The Bling Ring" er basert på Vanity Fair-artikkelen "The Suspects Wore Louboutins" (2010) av Nancy Jo Sales, og forteller historien gjennom ungdommenes øyne. 

Anmeldelsen fortsetter under bildet 

Flere av de involverte har i etterkant blant annet fått egne reality-serier og en viss heltestatus blant sine likesinnede. 
Regissør Sofia Coppola ("The Virgin Suicides", "Marie Antoinette", "Lost in Translation") har derfor valgt å ikke bruke deres egentlige navn for å ikke bidra til øke denne statusen. 
Ved et enkelt internettsøk er dette imidlertid lett å finne ut av. 

Filmen er likevel viktig og romantiserer ikke historien, selv om den er nydelig filmet i ekte Coppola-stil hvor kunst og film går hånd i hånd. 

Hendelsen forteller mye om skyggesidene i vår tids samfunn, og konsekvensene av kjendisfokuseringen, materialismen, rare sammensmeltende livsfilosofier, overforbruk av psykiatriske legemidler og et urealistisk virkelighetssyn. 

Coppola gjør ikke narr av ungdommene , men viser deres besettelse av penger, kjendiser og berømmelse på en måte som gjør det vanskelig å overse. 
Og skuespillerne er selvfølgelig med på å gi historien den rette følelsen og troverdigheten. 
Emma Watson klatrer ut av Harry Potters verden for godt med denne prestasjonen, og Katie Chang, som spiller bandelederen, er garantert et ansikt vi får se igjen. 
Må sees. 
