Til å drøye sommerens agurkprogrammer med
Slapp sommermusikk fra Trang Fødsel. 

ALBUM: 
«Noen ganger synes jeg livet går så fort,» synger Hans Petter Aaserud, nå alene med Trang Fødsel, i første låt på dette albumet, «Ikke bry deg». 
Og jeg tenker at ja, det er sannelig sant. 

Egentlig går det altfor fort til at man har tid til å lytte til album som dette. 

Sjelden har man en så sterk følelse av å ha hørt hver eneste låt tidligere — i langt bedre versjoner. 
De er som røsket ut av seine dansekvelder på tredje rangs utesteder, fylt med folk som nynner med fordi de tror de kan sangene fra før, både tekst og musikk. 

Hva slags musikk? 
Pop, fra et hvilket som helst tiår fra 60-tallet og oppover. 

Musikerne gjør sitt beste, og Aaseruds stemme står til de klisjefylte tekstene. 
Chris Barron fra Spindoctors er med på en sang med George Harrison-gitar og tekst både på engelsk og norsk. 
En bagatell, som vil bli brukt til å drøye sommerens agurkprogrammer i radioen. 
