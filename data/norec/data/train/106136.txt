Berørende om krig
Regi: 
Ken Loach. 
Genre: 
Krigsdrama. 
Britisk. 

MED: Cillian Murphy, Padraic Delaney, Liam Cunningham, Orla Fitzgerald, Mary Riordan, Mary Murphy, Laurence Barry. 

HANDLER OM: 
Irland 1920. 
Den brutale engelske okkupasjonsstyrken herjer. 
Og provoserer to brødre til væpnet kamp sammen med deres venner. 
Det vi ser, er fremveksten av IRA. 

Etter en periode med harde krigshandlinger blir det forhandlet frem en fredstraktat med engelskmennene. 
Traktaten splitter irene og de blir bitre og dødelige fiender i en forferdelig borgerkrig. 

DOM: 
En uhyre vellaget, brutal og - faktisk - vakker film om krig og vold. 
Filmens genialt berørende sentraltema er beskrivelsen av voldens fremvekst. 
Så lenge bestialske engelskmenn er fienden, er det «greit» (i filmatisk forstand). 
Svært mye vanskeligere blir det når fienden ikke lenger kan demoniseres, når brødre og kamerater blir fiender. 
Da er ingen helter, ingen fiender. 
Bare trøstesløs inhumanitet, ikledd «politisk nødvendighet». 
Det er gripende, hjerteskjærende og ytterst intelligent gjort. 
