Jakten på Italia
En munter og opplysende reise gjennom et kriserammet land 

Turistene elsker Italia. 

Så hvordan har ikke italienerne det? 

Gi ordet til Luca, og du får en idé. 

Luca og tyskfødte Gustav er kjærester. 
Da de blir sagt opp fra leiligheten i Roma, kommer spørsmålet: 
Skal de forlate det kriserammede landet, eller skal de flytte til Berlin, der det både er billigere å bo og lettere å leve for homofile? 

Luca får anfall bare ved tanken på å dra. 
Men hvordan skal han overbevise Gustav om at landet er et blivende sted? 

For å få svar, legger de ut på en reise på kryss og tvers gjennom landet, i en Fiat 500. 
De oppsøker ikoniske, italienske merkevarer og særegenheter, eller det Luca mener er italienske særegenheter. 
De finner alt vi som turister lukker øynene for eller ikke ser fra vår skjermede utkikkspost på terrassen i Toscana eller solstolen i Terracina. 

Arbeidsfolk med elendige arbeidsvilkår. 
En mafia som terroriserer lokalpolitikere og andre som ikke danser etter deres pipe. 
Idyll forurenset av kloakk, giftig avfall og monstrøse ruiner etter massiv eiendomsspekulasjon. 
Et patriarkalsk machosamfunn preget av kvinneforakt og homofobi. 
Gammelfascister så vel som nyfascister. 

Til og med myten om den italienske elskeren, punkteres. 
Rimini har landets høyeste forbruk av Viagra. 

De finner et reaksjonært politisk system og mennesker som brølende forsvarer Berlusconi fordi han er «en stor gutt», og de vil heller ha det i statsministerstolen, enn kjedelige gamliser. 

Men de finner også folk som påpeker og begrunner nødvendigheten av at de blir. 

«Italy: 
Love It or Leave It» er ingen kritisk, dyptpløyende dokumentar. 
Den er munter og lett på foten, formet som en evigvarende småkjekling mellom Luca og Gustav. 
Som sådan utnytter den forskjellene i personlighet aldeles strålende. 

Som dokumentar er filmen mer beskrivende enn spørrende, og gir ingen svar på hva som gikk galt og hvorfor. 
Men bak den muntre tonen ligger en vilje til å gå bak klisjeene for å finne ut hvor Italia står i dag. 

I sin søken etter det spesifikt italienske, stiller den også generelle spørsmål rundt hva som ligger i begrepet nasjonal identitet. 
Slik blir filmen en opplysende reise på flere plan. 
