«No Direction Home:The Soundtrack - The Bootleg Series Vol. 
7» 

(Columbia/SonyBMG) 

Gull for gravere 

Aktiviteten og åpenheten i Bob Dylan-leiren er bemerkelsesverdig om dagen, og i september kommer «No Direction Home», en fire timer lang film om hans tidlige år (1961-1966), regissert av ingen ringere enn Martin Scorsese og laget i fullt samarbeid med den inntil nylig så lukkede artisten selv. 

Allerede nå kan man korte ventetiden med denne dobbel-CD'en - den syvende i «The Bootleg Series». 
Ikke et lydspor fra filmen som sådan, snarere en samling sanger som opptrer i den, i tidligere uutgitte utgaver (på tre kutt nær - coveret hevder to, men «I Was Young When I Left Home» var med på bonusdisken på førsteutgaven av «Love And Theft» (2001), må vite). 

Dette var årene da Dylans kreativitet hadde noe nær mystisk ved seg, og den de facto starten på moderne rock 'n' roll. 
Interessant langt utover den jevne «uutgitte kutt»-samlingen, med andre ord, levert i en lydkvalitet som vil få erfarne piratplatesamlere til å knele i takknemlighet. 
Samtidig som de i lang tid fremover vil debattere spørsmål som dette: 
Hvorfor har de inkludert åttende tagning av «Freeze Out»/«Visions Of Johanna» fra 30. november 1965 - og ikke den suverene versjonen fra 21. januar 1966? 
Ikke alle musikkarrierer inspirerer til den slags intensfordypelse, men denne gjør. 

MORTEN STÅLE NILSEN 
