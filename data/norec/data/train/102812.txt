FILM:Spill om sex og makt 

«Apejentene» har blitt sammenlignet med Lucas Moodysons «Fucking Åmål». 
Todd Solondz' «Welcome to the Dollhouse» er en annen referanse. 
Selv beskriver den svenske debutregissøren Lisa Aschan det tabloid og treffende som «en moderne western om sex, makt og dyr». 

Det handler om unge jenter, gryende seksualitet, maktspill og sårbarhet. 
I fokus er forholdet mellom tenåringene Emma og Cassandra. 
Emma er nykommer på laget i voltige - akrobatikk på hesteryggen. 
Cassandra tar henne under sine vinger og det oppstår raskt en pikant stillingskrig mellom dem. 
De utfordrer hverandre og tøyer grenser. 
I bunnen ligger en ulmende forelskelse, mer farlig enn søt. 

Parallelt med dette får vi et innblikk i den følelsesmessige og seksuelle oppvåkningen Emmas lillesøster opplever. 
Filmen entrer et tabubelagt minefelt når det blir klart hvem objektet for seksåringens lyster er. 

Musikk og lydlegging skaper en nerve som understreker følelsen av å balansere på stram line. 
«Apejentene» er tidvis ubehagelig og forstyrrende. 
Men også forlokkende, fascinerende og befriende uforutsigbar. 
