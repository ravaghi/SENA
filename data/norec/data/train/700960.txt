Store, stygge ulven
Voldsomt og vellaga naturdrama da oljearbeidere på vei hjem styrter i Alaskas ødemark og må klare seg mot både vær og ulv. 
Liam Neeson i hovedrollen. 

Action/drama. 
USA 2011. 
Regi: Joe Carnahan. 
Med: 
Liam Neeson, Dermot Mulroney, James Badge Dale, Dallas Roberts, Joe Anderson. 
Lengde: 
1 time 57 min. 
Aldersgrense 15 år. 

Døden og grusomme farer er faretruende nær. 
Hvordan tar du det, og hva driver deg? 
Det kommer du til å tenke mye på etter å ha sett den intenst spennende, hjerteskjærende og styggvakre «The Grey». 

Et knippe oljearbeidere på vei hjem til familier og sivilisasjon styrter langt ute Alaskas iskalde ødemark. 
Alle snøstormers mor herjer, og det viser seg at flyvraket befinner seg midt i reviret til en stor ulveflokk. 

Skarpskytteren John Ottway (Liam Neeson) er en ulykkelig mann med lite og ingenting å se fram til. 
Han har mistet sin elskede, og jobben med å holde ulvene borte fra oljefeltet i Alaskas iskalde ødemark er bare vond. 
Tanken om å gjøre slutt på alt har mer enn streifet ham. 
Men paradoksalt nok: han som ønsker å dø er en av de få overlevende. 
Instinktivt tar han ledelsen over den lille gruppen, som må kjempe mot sult, ekstrem kulde og storm – og de sultne, aggressive ulvene. 

Regissøren har lykkes godt i finne den rette balansen mellom intenst spennende actionfilm og følelsesdrevet eksistensielt drama. 
Gjennom spektakulære bilder av gråhvit naturskjønnhet og buldrende naturkrefter samt samtalene og samholdet mellom de overlevende, følger vi den nesten umulige kampen for å finne veien til sivilisasjonen og for å overleve. 

Liam Neeson er glitrende i hovedrollen, og får mesterlig fram alle Ottoways nyanser, fra plaget sjel, via ærlig realist til overlevelsesmaskin. 
Også de andre rollene er flott besatt og flott spilt. 

Men helt uten lyter og klisjeer er «The Grey» ikke. 
Ottoway starter som en mann vi virkelig føler med og for, en livredd mann som mekanisk gjør sitt beste under umenneskelige forhold. 
Etter hvert blir han mer den sedvanlige, usårlige actionhelten som alltid sier og gjør de «rette» tingene. 
Ulvene gjør for «The Grey» hva haien gjorde for «Haisommer»: store sjokk og stor spenning. 
Men at de er animerte er tidvis godt synlig fordi proporsjonene blir feil. 
Og mens den iskalde kampen får fram urinstinktene i menneskene, blir ulvene tillagt menneskelige egenskaper som evne til militær strategi og hevn. 
Det svekker troverdigheten, og er helt unødvendig. 
