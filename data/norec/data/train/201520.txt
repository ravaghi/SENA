TEST:Mazda 6 - utmerket alternativ 

Vi ante allerede at Mazda 6 var blitt et attraktivt alternativ i mellomklassen. 
Nå kan vi bekrefte. 

Dagens Mazda 6, annen generasjon siden forgjengeren 626 døde ut i 2003, kom på markedet i 2008. 
Allerede første Mazda 6 markerte en adskillig spenstigere design enn forgjengeren, og nykommeren tok den helt ut. 
Sjefsdesigneren, Youichi Sato, har med formgivningen av annen generasjon Mazda 6 villet utkrystallisere en rendyrket japansk design. 

Ikke som alle andre 

Kjører man Mazda 6, skiller man seg ut - og det er ikke bare på grunn av utseendet. 
Bilen er også blant de mindre solgte i mellomklassen, av en eller annen grunn. 
Mens Volvo V70, Toyota Avensis, VW Passat og Ford Mondeo ifølge statistikken fra Opplysningsrådet for Veitrafikken var registrert i mellom 2.000 og 2.500 eksemplarer hver fra begynnelsen av året til tidlig i august, hadde ikke Mazda fått avsetning for mer enn 626 eksemplarer av Mazda 6. 
Det er en del færre enn Opel Insignia (741) men fler enn Subaru Legacy (525 eksemplarer). 

Positivt inntrykk 

I vår fikk allerede Mazda 6 sin midtlivs-oppdatering, som avstedkom en rekke positive forbedringer, både når det gjelder interiør og kvalitetsfølelse og på området understell og kjøreegenskaper. 
Vi gikk igjennom en hel del av dette da vi skrev om vårt møte med bilen under lanseringen, og vi håpet å kunne bekrefte vårt positive inntrykk med en grundigere test på norske veier. 
Det kan vi nå. 

2.2 DE Advance Plus 

Etter en uke med den fornyede Mazda 6 kan vi si oss fornøyde med opplevelsen, og vi anser bilen som et godt alternativ til bestselgerne i klassen. 
Testbilen var den versjonen vi antar vil være mest etterspurt i Norge, nemlig en 2.2 DE stasjonsvogn med 129 hesters dieselmotor og utførelsen Advance Plus. 
Prisen for den versjonen er 329.000 kroner. 
Testbilen hadde skinninteriør og metallic lakk og hadde dermed en prislapp på 350.000 kroner. 

Design 

Bilens forsiktig endrede utvendige design synes vi nå er enda mer strøken enn tidligere, enda renere i formene. 
Frontlyktene er skarpere og mer harmonisk integrerte, den oppgraderte øvre grillen gir fronten et mer høyverdig uttrykk og tåkelyktene har fått en ny og bedre integrert fasong. 
Baklyktene, som nå er diodebasert, er også lett modifisert, det samme er bakre støtfanger. 

Interiør 

Førermiljøet er fortsatt ikke best i klassen etter vår mening, men det oppleves som mer høyverdig enn tidligere både når det gjelder det visuelle inntrykk og materialkvaliteten. 
Absolutt godkjent, med andre ord. 
Det er ikke noe å si på oversiktlighet og ergonomi. 
Vi satt godt i bilens forseter, men kunne ønsket muligheten til å kunne få en enda lavere sitteposisjon, uten at det vil utgjøre noe problem for de aller fleste. 

Plassforhold 

Mazda 6 er en stor stasjonsvogn, og den er romslig. 
Særlig bakseteplassen er god - det er mye plass både i bredden og til bena. 
Bagasjerommet er stort det også, uten å nå helt opp til klasselederne Ford Mondeo og Skoda Superb. 
Derimot er det lett å utnytte, og åpningen er stor og bred, og gjør det lett å laste inn store gjenstander. 
Mazda 6 er en av de mest praktiske bilene i klassen med svært enkel betjening for å felle ned bakseter og utnytte plassen best mulig. 

God dieselmotor 

2.2 DE-dieselmotoren kommer i to versjoner til Norge; "vår" 129-hester og en adskillig mer potent 180-hester som imponerte oss med sine krefter da vi prøvekjørte den tidligere i år. 
De færreste vil vurdere denne, som bringer prisen på Mazda 6 ut av rimelighetens rammer. 
Dessuten er 129-hesteren god nok i massevis, synes vi. 
Det er en oppgradering som har medført fire hestekrefter mer enn tidligere mens dreiemomentet har økt fra 310 til 340 newtonmeter, hvilket gir en anselig trekkraft også med fullastet bil. 

Økonomisk drivlinje 

Girkassen er en velfungerende sekstrinns manuell kasse. 
Automat er ikke tilgjengelig. 
En relativt høy utveksling er muliggjort av den gode momentkarakteristikken, men gjør at man ikke får full føling med kraftfullheten som bor i motoren. 
Sjettegiret er i praksis et krusegir som hovedsaklig har sin nytte ved motorveikjøring. 
Dette har bidratt til at normforbruket ligger på fullt akseptable 0,52 liter per mil med dertil hørende CO2-utslipp på 139 gram per kilometer. 
Under testkjøringen kom vi rett som det var ned mot disse tallene, som altså virker realistiske. 

God kjøreopplevelse 

Kjøremessig var Mazda 6 allerede blant de mest kjøreglade bilene i segmentet. 
Det er den fortsatt, og samtidig har den blitt bedre både når det gjelder komfort og når det gjelder støynivå. 
Dessuten har Mazda tatt grep for å bedre kjøreegenskapene og gjøre dem sikrere. 
Blant disse grepene kan nevnes: 
Forbedret innfesting av støttelager, forbedret programvare til styreservo samt forbedrede foringer til styrestag-oppheng. 
Totalt sett opplevde vi bilen som kjøreglad med god retningsstabilitet, presis styring og kvikk respons ved svingkjøring. 
Også under aktiv svingkjøring, ved unnamanøvre og under panikkbrems viste bilen god stabilitet og betryggende egenskaper. 

God også på komfort 

Når da også de komfortrelaterte ankepunktene vi tidligere hadde mot bilen er blitt forbedret, er Mazda 6 blitt en riktig så trivelig kompanjong på veien. 
Lydnivået er fullt ut akseptabelt, også når det kommer til rullestøy. 
Vi ville imidlertid ikke anbefale å anskaffe lavere profil/større felger enn de 17-tommerne som satt på vår testbil. 
For øvrig er kjørekomforten bedret gjennom endret støtdemperoppsett både bak og foran, nye foringer til langsgående lenkearmer bak, mykere foringer til både bakhjuls- og forhjulsoppheng samt mykere foringer til stabilisatorstag, støtdempertårn og motorramme foran... 

Pris og konkurrenter 

Som vi nevnte ovenfor, er prisen på den fullt utstyrte testbilen 350.000 kroner. 
Det er en veldig grei pris for en så velkjørende, romslig, praktisk og velutstyrt familiebil. 
Av standardutstyr kan nevnes 17-tommers aluminiumsfelger i ny design, automatisk fartsholder (Cruise Control), kjørecomputer, bi-xenon hovedlys med adaptive, svingbare kurvelys, tåkelys foran, CD-veksler (6 plater)/MP3, bakkestartassistent, regnsensor og elektrisk innfellbare speil. 
Dermed blir forholdet pris/ytelser/utstyr riktig så bra i forhold til konkurrentene vi nevnte tidlig i artikkelen. 

Konklusjon 

Som vi fikk inntrykk av under lanseringen, har Mazda 6 med forbedringer på akkurat de riktige områdene utviklet seg til å bli en av de mest konkurransedyktige familiebilene i mellomklassen, og den fremstår etter vår mening som et godt kjøp. 
