Macbook Pro 15" core i7
Vi har testet den siste versjonen av Macbook Pro. 

Mange har ventet på de nye modellene av MacBook Pro, først og fremst på grunn av de nye prosessorene som alle visste måtte komme. 
Vi har sett på stasjonære og på bærbare PC-er at spranget i ytelse fra forrige prosessorgenerasjon med Core 2 Duo til dagens Core i5 og Core i7 har vært påtagelig. 

Mange har også ventet spent på hva annet de nye modellene hadde å by på, siden forrige modellskifte ga bedre batteritid, men ellers ingen store endringer. 

Nå er de nye modellene kommet og man kan juble eller ikke, avhengig av behov, håp og forventninger. 

Akkurat som før 

Utseende og design er det samme som tidligere, chassiset er frest ut av aluminium og er både solid og elegant. 
Men vi liker fremdeles ikke de skarpe kantene, spesielt kantene der du setter fingeren for å åpne maskinen er for skarpe til å være behagelige. 
En runde med fint smergelpapir og pusskloss hadde gjort susen... 

Ellers er maskinene velsignet fri for klistremerker og annet fjas, designet er estetisk i særklasse (- mens vi venter på Sonys Vaio-modeller). 

Vårt testeksemplar var utstyrt med standard blank skjerm og 1440 x 900 oppløsning. 
Undertegnede har overhodet ingen sans for blanke skjermer, men vi har muligheten til å velge en alternativ matt skjerm med 1680 x 1050 oppløsning. 
Det koster 1 275 kroner ekstra. 
Du kan også få samme oppløsning og blank skjermflate til 850 kroner ekstra. 

Standard minne er 4 GB DDR3, du kan velge å få den levert med 8 GB, men det setter deg tilbake hele 3 400 kroner hos Apple. 

I stedet for standard harddisk på 500GB og 5400 RPM kan du få levert 7200 RPM-utgaven for 425 kroner ekstra, men skal du ha 512 GB SSD må du ut med hele 11 050 kroner. 
Da er 128 GB SSD til 1 700 kroner langt mer fristende. 

Tilkoblingene har heller ikke endret seg, det er fremdeles bare FireWire 800, 2 x USB og SD-kort på 13 og 15-tommerne, mens 17-tommeren har ExpressCard i stedet for SD-kortleser og er utstyrt med 3 USB-porter. 

Skal du koble MacBook Pro til ekstern skjerm må du kjøpe en overgang. 
Det finnes tre varianter: for VGA, DVI og DualLink DVI for ekstra høyoppløselige skjermer (eller to skjermer med splitter). 
Prisene ligger på 249 kroner for VGA eller DVI, mens DualLink DVI kommer på 799 kroner. 
Det finnes rimeligere alternativer andre steder... 

Det som er nytt 

Det er i maskinens indre at de store forandringene har skjedd. 
Nå er det Core i5 eller Core i7 som gjelder, bortsett fra minstemann på 13 tommer som fremdeles må klare seg med Core 2 Duo. 

15-tommeren kommer i tre alternative grunnmodeller, med 2,4 GHz eller 2,53 GHz Core i5 eller 2,66 GHz Core i7. 

Disse prosessorene er mobil-variantene i Core-serien, og er derfor ikke direkte sammenlignbare med de vi finner i stasjonære PC-er. 

Vårt testeksemplar har 620M-varianten, som har 2 kjerner, Hyperthreading, TurboBoost opp til 3,33 GHz og 4 MB hurtigminne. 
En typisk rimelig utgave av Core i7 på 1156 sokkel for stasjonære PC-er har 4 kjerner og 8 MB hurtigminne. 

Likevel er arkitekturen i Core i-modellene mer effektiv, så ytelsen sammenlignet med forrige generasjon er opptil 1,5 ganger høyere. 

Grafikken er også ny, som i forrige generasjon er det to grafikkløsninger, den ene nå integrert i prosessoren, og en separat, vesentlig kraftigere utgave NVIDIA GT 330M. 
Vekslingen mellom disse skjer nå helt automatisk etter hva programmene du kjører krever. 
Det er ikke lenger noen brukerkontroll av vekslingen. 

I bruk 

Alle versjonene av MacBook Pro, og forløperne i PowerBook-serien, har gitt en brukeropplevelse som få om noen andre bærbare har vært i stand til å matche. 
Metalldesignet, det enkle og funksjonelle designet og ikke minst ytelsen har fått de krevende og/eller velbeslåtte Mac-entusiastene til å bla opp. 

Det største spranget i ytelse kom da Apple gikk over til Intel prosessorer i 2006, da ble maskinene opptil 3 ganger raskere på en del oppgaver, spesielt rendring av 3D. 

Vi kan ikke glede oss over en like dramatisk økning denne gangen, men den er likevel påtagelig. 
Sammenligner man utviklingen siden 2006 er det først nå at det virkelig har skjedd noe med ytelsen, i følge tester med Geekbench: 

Spanderer du 1700 kroner på en SSD i tillegg får du et råskinn av en maskin. 

Pekeplaten er gedigen og støtter multi-touch. 
Når man har lært seg gestene og vent seg til at hele platen er en "knapp" er den svært effektiv og presis, men en mus er likevel bedre. 

Tastaturet er fremdeles utmerket, og baklyset er strålende, bokstavelig talt. 

Vårt eksemplar var meget støysvak, og ble heller ikke varm, bare så vidt lunken. 

Batteritiden varer typisk til allsidig bruk fra man kommer hjem ved femtiden og til halv tolv seint på kvelden, eller nesten en hel arbeidsdag - det kommer helt an på hva man bruker maskinen til. 
Apple oppgir opptil 8-9 timer, men da er det ikke snakk om spesielt aktiv bruk. 

Skal vi kritisere noe må det være at maskinen er i tyngste laget, den har noen skummelt skarpe kanter, skjermen er alt for blank og den mangler både USB 3.0 eSATA og ExpressCard. 

Skal du ha den skikkelig proff, i den betydningen at du kan bruke maskinen sammen med annet proft utstyr med topp ytelse, er det 17-tommeren som gjelder. 

Konklusjon 

Standard 15-tommer MacBook Pro er kraftig og elegant, men fremdeles mer en luksusmodell enn en proffmodell, etter våre definisjoner. 
Men behovene for forskjellige profesjoner varierer, som diskusjonen etter vår forrige omtale tydelig viste. 
