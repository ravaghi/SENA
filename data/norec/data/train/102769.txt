Anthony Hamilton:«Back To Love» 

(RCA / Sony) 
Musikk å produsere avkom til. 

Melankolsk R&B har vært greia i år. 
Da passer det greit med litt god, gammel A4-soul. 

På sin syvende plate viser Hamilton at han fikser Boyz2Men-aktige ballader nesten like godt som blaxploitationflørtingen man hører i det flotte tittelsporet. 
Sangeren rører innom et cheesy nittitallssound uten et snev av ironisk distanse, men autentisiteten spikres av Babyface' fingre i produksjonen. 

Anthony er ingen pionér, men stemmen er praktfull. 
«Writing 
On The Wall» er mest av alt en filler, men ligger lurt plassert rett foran den herlige, Stevie Wonder-aktige «Woo». 
En koselig men ganske alminnelig samling musikk som egner seg til babylaging. 
