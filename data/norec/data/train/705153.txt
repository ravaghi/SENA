Velsmurt Vestlands-krim om rufsete forsvarsadvokat
Mikael Brenne er omsider tilbake, og denne gangen er det ingen tvil om at byen er Bergen. 

Chris Tvedt: 
«Den som forvolder en annens død». 
Krim. 
368 sider. 
Cappelen Damm. 

Hovedregel i retten: 
Still aldri et spørsmål du ikke selv vet svaret på. 

Chris Tvedt er selv tidligere advokat og du merker den juridiske sakkunnskapen i sjette boka om den Varg Veum-rufsete forsvarsadvokaten Mikael Brenne. 
Tvedt og Jan Mehlum, sistnevnte også aktuell med ny bok om forsvarsadvokat Svend Foyn, er blant de få i Norge som utforsker advokatkrim-sjangeren. 

Kunstnerisk raptus 

Mellom 2005 og 2010 hadde Tvedt en kunstnerisk raptus og skrev hele fem bøker om Brenne. 
Den forrige, «Dødens sirkel», innbrakte ham Riverton-prisen. 
Nå er Brenne omsider tilbake og denne gang er det altså ingen tvil om at byen er Bergen, der det tidligere har vært en litt ubestemmelig storby i vest som var arenaen. 

Jeg liker de mer presise geografiske angivelsene og kjenner meg godt igjen mellom de sju fjell. 
Gunnar Staalesen og omtalte Veum har naturligvis gått foran Brenne i så måte. 
Det er store fotspor å trå i. 
Språklig sett er Tvedt en middelhavsfarer målt mot Staalesen. 

Bibelhistorisk blander han også Moses og den brennende tornebusken med det store lyset Paulus så på vei mot Damaskus. 
Jeg lurte lenge på om det var et skjult frampek der, men har eventuelt ikke løst den gåten ennå. 

Sex, dop, death (metal) 

Men som sagt, jus kan Tvedt. 
Det tjener han stort på. 
Plott kan han også bygge. 
Denne gangen handler det mye om sex og dop med utgangspunkt i en voldsdømt death metal-musiker, Josef Mardal. 

Karismatiske og mørkt truende Mardal får en ny, kreativ start på skrivekurs i fengselet og debuterer med et brak med en dyster novellesamling, «Jernlunge». 

Han er en opplagt hovedmistenkt da Mardals lærer på kurset, Barbara Blomberg, blir voldtatt og drept. 
Konkurs-truede 
Brenne blir hans noe motvillige forsvarer. 

Innledningsvis sjekker den utrettelig kvinnekjære Brenne også opp en gammel flamme, frilansjournalist Helle Mørk. 
Han blir droppet av mystiske årsaker og er snart tynget av sorg av flere årsaker. 

Noe klassisk rettssal-drama blir aldri «Den som forvolder en annens død», tross gode scener fra retten. 

Brenne minner på alle måter mer om en privatetterforsker av den chandlerske skolen. 
På veien treffer vi et variert og interessant persongalleri. 
Flere historier flettes fint sammen fram mot en slutt som i alle fall ga meg en aha-opplevelse. 
