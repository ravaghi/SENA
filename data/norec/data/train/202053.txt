Medion Notebook MAM2080
Nok en bærbar til åtte og et halvt er i handelen; denne gang i hyllene hos Coop. 
Lett å plukke opp og ta med hjem, men risikerer du å angre dagen etter? 

Forrige uke testet vi et par andre maskiner i samme prisklasse og med 15,4 tommers bredskjerm, nemlig den imponerende Pavilion dv5054EA fra HP, samt den ikke like fantastiske Amilo L1310G fra Fujitsu-Siemens. 
Dagens Medion-tilbud har samme prosessor som førstnevnte PC, altså en Turion64 fra AMD med en klokkefrekvens på 1,8 GHz, så vi har store håp også til denne maskinen. 

LES OGSÅ: 

Den kommer med ekte metallic plast i grå og sølv, og er merket "Cybercom" 

Fulle spesifikasjoner: 

AMD Turion64 ML-32 @ 1,8 GHz 15,4" skjerm i bredformat (1280 x 800 piksler) 1 GB DDR-minne 100 GB harddisk (5400 rpm) 8x DVD dual-layer DVD/CD-brenner Radeon XPRESS 200M (128MB delt minne) 54 Mbps WLAN (b/g) 10/100 LAN + modem 3x USB, 1x FireWire (4-pin), lyd inn/ut 1 CardBus kortplass PCMCIA 4-in-1 kortleser: SD, MMC, Memory Stick, Memory Stick Pro VGA og S-Video-utgang (7-pins) Dimensjoner (B/D/H): 
35,5 x 27,5 x 4,2 cm Vekt 3,0 kilo Bæreveske, USB-mus og headset følger med Pris: 8.490 kr inkl. mva. 

Operativsystemet er Windows XP Media Center Edition. 
Vi kommer ikke til å gå nærmere inn på dette i denne artikkelen, så hvis du er nysjerrig på hva som er spesielt med MCE kan du lese denne artikkelen! 

Bredskjermen har en oppløsning på 1280 x 800 piksler, men har ikke kontrastbelegg som de to vi nettopp har testet. 
Dette er som vi tidligere har nevnt en ren smakssak, men til bruk inne har vi i det minste begynt å sette pris på det klare og fine bildet som kommer med et slikt belegg. 
Betraktningsvinkelen på Medionen er typisk nok heller ikke så veldig stor. 

Konstruksjon 

PCen har kanskje et litt firkantet preg, men virker også nokså solid bygget med et helt greit design. 
Skjermen er bra hengslet, kun en tanke for stramt. 
Som på så mange bærbare synes det fort på skjermen når vi presser litt på baklokket. 

Touchpaden er i vanlig format og uten skrollefelt, mens tastaturet er solid og stille. 
Det er ingen knapper for snarveier, så WLAN av/på osv. styres med Fn-tasten. 

Tilkoblingene på maskinen er plassert foran, bak og på venstre side. 
På høyre side finner vi bare DVD-spilleren. 

På venstre side finner vi en CardBus-slot (PCMCIA), uttak for modem og LAN, pluss TV-ut og VGA bakerst. 
Varmluften kommer også ut på venstre side. 

Foran er det nokså usexy plassert firewire, en USB, mic inn, digital/analog linje ut og vanlig linje inn. 

De to restrerende USB og strøminntaket er plassert på baksiden. 
Vi nevner også at batteriet stikker ut bak maskinen. 
Ikke noe vi er så veldig begeistret for egentlig, men men... 

God ytelse, men noen startvansker 

Ytelsen er som ventet god for denne prisklassen, og vi sammenlignet med HPen 

Som vi ser ligger Pavilion dv5054EA litt foran, men på batterifronten er det Medionen som er kongen med nesten en time over sin konkurrent. 
Tre timer i Batterymark er slett ikke dårlig! 
Med BatteryEater Pro gikk det naturlig nok fortere: der holder batteriet i 1 time og 25 minutter. 

Det må nevnes at disse benchmarkresultatene fikk vi først etter å ha reinstallert driverne for prosessoren. 
Siden AMD Turion64 er en mobile prosessor, går den nemlig opp og ned i ytelse (noe som igjen påvirker strømforbruket og gir mindre varme og lenger batteritid) etter hvor stor belastning det er på prosessoren. 
Vårt testeksemplar holdt seg nemlig på 800 MHz konstant i stedet for å gå opp til 1800 MHz under belastning. 
Så det kan være en ide å sjekke dette for de som kjøper denne maskinen. 

Som vanlig er vi opptatt av vifter og støy, og under hard belastning får vi som ventet kontinuerlig viftebråk. 
Når maskinen ikke jobber med noe krevende er den nærmest uhørbar, men vifta spinner opp en gang i mellom (5-15 minutters intervaller) uansett belastning og går et par minutter. 
For noen vil dette være et irritasjonsmoment. 

Som nevnt får du i tillegg til selve maskinen bæreveske, hodetelefoner og en liten optisk USB-mus i dette tilbudet. 
Hodetelefonene er dessverre av så dårlige og ubehagelige at de ikke er verd å slepe rundt på, men både bæreveska og datamusa er av tilfredsstillende kvalitet. 

Konklusjon 

Medion Notebook MEM2080 er en gjennomført og solid bygget bærbar datamaskin. 
Utstyrs- og ytelsesmessig ligger den nesten på høyde med HP Pavilion dv5054EA. 
Medionen har større harddisk og bæreveske, mens HPen har en klarere skjerm med kontrastbelegg og litt mindre viftestøy. 
Designet er jo selvfølgelig også forskjellig, det blir mye en smakssak. 
Men det virker som om Medionen utvikler litt mer varme og derfor oftere trenger lufting. 
Har du sarte ører er det nok derfor HP-maskinen som fremdeles er det beste valget blant modellene vi har testet i denne prisklassen. 

Vi gir Medion Notebook MEM2080 en sterk firer. 
