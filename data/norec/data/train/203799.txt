Derfor er dette den beste smartklokka akkurat nå
Smartklokka du ikke vil dra hjemmefra uten. 

Apple Watch Series 4 er en solid oppgradering fra forrige generasjon smartklokker fra Apple. 

Skjermen er omlag 30 prosent større, noe som gjør at smartklokka er blitt bedre å bruke. 
Apple har gjort både tekst, knapper og andre grafiske elementer i grensesnittet større, noe som er godt nytt for dem som sleit med å lese skjermen på litt avstand eller kanskje viktigst: 
Taste riktig kodelås. 

Frem til nå har Apple Watch vært tilgjengelig i størrelser på 38mm og 42mm. 
Nå er det 40mm og 44mm som gjelder. 

Selve klokka er marginalt høyere og bredere, men faktisk litt tynnere. 
Den svarte kanten rundt skjermen er blitt smalere, så klokka fremstår mer elegant. 
Mer avrundede hjørner løfter også helhetsinntrykket. 
Forrige Apple Watch ser plutselig gammeldags ut. 

Nye urskiver 

Apple har også laget noen nye urskiver tilpasset den større skjermen, der man får plass til bittesmå apper (widgets) som ligger på urskiva, og som viser ulik type sanntids-informasjon fra funksjoner og apper. 

Selv om Apple fremdeles ikke lar folk lage sine egne urskiver, har man faktisk en del tilpasningsmuligheter takket være disse mini-widgetene. 

Med de nye Series 4-spesifikke urskivene kan man få på plass til enda flere enn før, hele åtte (opp fra fire), noe som gjør at man raskt kan få overblikk over alt fra batteristatus på klokka og temperaturen ute til hvor mange skritt du har gått eller neste kalenderavtale. 

Mini-widgetene kan dessuten vise mer informasjon enn før, både i den nye Infograf-urskiva (med analog klokke) og Modulær infograf (med en digital klokke). 

Så kanskje man vil ha en egen trenings-urskive med bare treningsrelaterte widgets, og så bytte over til jobb-urskiva med kalenderavtaler, klokker i ulike tidssoner og så videre. 
Og så bare ha en helt enkelt klokke uten widgets man bruker i helga når man vil koble av. 

Batteritid 

Som nevnt er Apple Watch Series 4 blitt enda litt tynnere. 
Selv om vi foretrekker en slank smartklokke, går det antagelig på bekostning av batteritida. 
Her er Apple langt i fra best i klassen, og nye Series 4 har ingen forbedringer her over forgjengerne. 

Apple opererer selv med 18 timer batteritid. 
Vi kan fint bruke den en hel dag uten å måtte lade, ofte opp mot to. 
Alt avhenger av hvilke funksjoner vi bruker, naturligvis, så trener du mye en dag samtidig som du hører på musikk, vil den ikke holde like lenge. 

Sammenlignet med for eksempel Samsungs nye Galaxy Watch, som holder i 3-4 dager, er dette ikke altfor imponerende. 

Designet for alle 

Samtidig opplever vi Samsungs smartklokke som mye tyngre og mer klumpete, og den er ikke like behagelig å bruke, så her må man veie fordelene og ulempene opp mot sine ønsker og behov. 

Apple har altså gjort det sjakktrekket å lage smartklokker som passer for alle, uavhengig av kjønn og størrelse på håndleddet. 
De har ikke laget en smartklokke beregnet på businessmenn med forkjærlighet for svære, brautende klokker, og så klæsja på en «feminin» farge, og så sier de: 
«se, vi har en smartklokke for damer også!». 

Det er kanskje én gruppe som er utelukket, nemlig dem som foretrekker at smartklokka ser ut som en vanlig klokke. 
De må gå annensteds, for eksempel til Samsung-klokka. 

Gamle armbånd passer 

Apple har selvfølgelig også en haug med armbånd i forskjellige materialer og farger. 
De er pene og enkle å ta av og på, om enn litt dyre, i hvert fall de mer eksklusive variantene i skinn og rustfritt stål. 

Heldigvis vil alle gamle Apple Watch-armbånd vil passe de nye modellene, så du sitter ikke igjen med ubrukelige armbånd om du oppgraderer. 

Helserevolusjonen 

Så vi har større skjerm, samme batteritid - men hvor er det nye Apple Watch virkelig skinner? 
Jo, på helsefunksjonalitet. 
«Den optimale helsepartneren», beskriver Apple den som. 
Vi er tilbøyelige til å være enige. 

Apple Watch Series 4 er nemlig den første smartklokka beregnet på forbrukermarkedet som kan gjøre en EKG-måling, takket være nye hjertemålings-sensorer på baksiden og på den digitale krona på siden av klokka. 

Det fungerer sånn: 
Du åpner EKG-appen, legger fingeren på den digitale krona på klokka, og i løpet av 30 sekunder har du et elektrokardiogram du kan sende til legen. 
Appen gir deg to type klassifiseringer; om hjerteslagene har et normalt mønster, eller om det er tegn på hjerteflimmer, som kan føre til hjerteinfarkt. 

En revolusjon, intet mindre. 
Men, og det er det viktig men her - revolusjonen lar kjedelig nok vente på seg enda litt til, selv om nye Apple Watch allerede er i salg i Norge. 

EKG-appen blir ikke tilgjengelig før senere i år, og i første omgang bare i USA. 
Der borte har Apple fått godkjenning av det amerikanske legemiddelverket, FDA. 
Når den blir sluppet i resten av verden, vil ikke noen si noe om. 

EKG-funksjonen er dog bare én av flere nye helsefunksjoner i Apple Watch Series 4. 
Den kan for eksempel varsle dersom hjerterytmen er uregelmessig, eller går over eller under spesifikke grenseverdier, altså om den er for høy eller lav. 

Hjelp, jeg har falt! 

Den har i tillegg fallregistrering. 
Hvis du faller hardt med klokka på, vil du få et varsel som lar deg ringe nødetater om du trenger assistanse. 
Dersom du ikke har rørt på deg på 60 sekunder, vil nødetater automatisk bli oppringt, samtidig vil klokka sende melding med posisjonsinfo til nødkontaktene dine. 

Fallregistrering er skrudd av som standard hvis du er under 65. 
Det gir mening, da eldre gjerne er mer utsatt for å falle. 
Men har du for eksempel epilepsi, kan det også være nyttig. 
Eller om du skal på en sykkeltur langt utenfor allfarvei hvor det er en sjanse hvor du kan falle og slå deg, slik at du trenger hjelp. 

Jo mer fysisk aktiv du er, desto større er sannsynligheten for at fallregistrering blir utløst, sier Apple. 
Du skal dog falle ganske hardt. 
Vi har selv prøvd ved å kaste oss på gulvet uten å utløse noen alarm. 

(Wall Street Journal fikk en stuntkvinne til å prøve ut fallregistreringa. 
Sjekk den artige videoen her.) 

Med watchOS 5 har Apple Watch også fått et løft hva gjelder trening. 
Her er det nye funksjoner som aktivitetskonkurranser, automatisk treningsgjenkjenning, nye treningstyper som yoga og fjelltur, samt nye løpefunksjoner som tempovarsler, aktiv fart og stegfrekvens. 
I tillegg kan du bruke tredjepartsapper til trening som før. 
Den er dessuten vanntett, så du kan ta den med på svømmetur. 

Pust-appen kommer nå som egen urskive, og det er faktisk et ganske kjekt hjelpemiddel for deg som trenger å koble av i løpet av dagen. 

Den er kjapp, og har bedre lyd 

I tillegg til større skjerm, er Apple Watch Series 4 utstyrt med en ny S4-prosessor, og vi kan merke at den er kjappere. 

Den digitale krona, altså den runde lille dingsen, på høyre side av klokka er helt ny, og har nå såkalt haptiske tilbakemeldinger når du roterer på den, noe som betyr at når du blar opp og ned i menyer, så kjenner du at du hopper videre fra et element til det neste. 
Det har ikke noe å si for bruken av klokka, men det er en fin detalj. 

Det har mer å si at Series 4 har fått en ny høyttaler med 50 prosent høyere volum. 
I tillegg er mikrofonen flyttet fra venstre kant til høyre, rett under den digitale krona. 
Det gir bedre lyd og mindre ekko, noe som gjør at den faktisk ikke lenger er ubrukelig til samtaler. 

Det gjør det også morsommere å bruke den tøysete nye Walkietalkie-appen i watchOS 5, som lar deg sende korte lydsnutter frem og tilbake mellom andre Apple Watch-eiere. 

Vi venter på eSIM-modellen 

Det kjedeligste med Apple Watch Series 4 at modellen med 4G/eSIM ikke er salg i Norge ennå. 

Forrige utgave, Apple Watch Series 3, kom også i en 4G-versjon, men denne ble aldri lansert her til lands. 
Den ble sluppet i både Sverige og Danmark, da riktignok kun hos én mobiloperatør, Tre. 

Vi har spurt både Telenor og Telia om deres planer, men de vil ikke si stort annet enn at de har eSIM-teknologien på plass, men at ingenting er bestemt. 

Kjedelig, for med eSIM trenger man ikke ta med iPhone om man vil ta med Apple Watch ut på løpetur. 
Og går iPhone tom for strøm, vil man fortsatt være tilgjengelig, og ha muligheten til å kontakte andre eller omvendt. 

Samsung har akkurat lansert sin nye Galaxy Watch i Norge med eSIM-støtte, så det er jo åpenbart mulig. 

Apple Watch har solgt i bøtter og spann, og kommer til å fortsette å gjøre det med Series 4. 
Det er ikke smartklokka med best batteritid (og dermed ikke noe for deg som er mest opptatt av søvnregistrering), og vi synes det er fryktelig kjedelig at 4G-modellen ikke er i salg i Norge. 
Det er på tross av det den beste smartklokka som er å få kjøpt, mener vi. 

Den har et elegant design, og føles ikke som en stor og klumpete datamaskin på håndleddet. 
Den gjør at du kan frigjøre deg fra mobilen, men samtidig være tilkoblet; du får varsler, kan kommunisere med andre - og så passer den på at du får rørt nok på deg. 

Og der andre produsenter også har fokus på funksjoner for trening og helse, baner Apple vei ved å gjøre sin smartklokke til et medisinsk verktøy du IKKE vil dra hjemmefra uten - eller du ikke vil at et familiemedlem skal dra hjemmefra uten. 

Apple Watch Series 4 er imidlertid den dyreste smartklokka fra Apple til nå. 
Prisen starter på 4.390 kroner for den minste 40mm-utgaven uten 4G. 
Samsung Galaxy Watch koster til sammenligning 3.790 for den minste 42mm-utgaven med 4G. 
Sistnevnte har også en batteritid på 3-4 dager, og har støtte for offline-avspilling av Spotify-musikk. 
Med Apple Watch er du begrenset til Apple Music. 

Gamle Apple Watch Series 3 koster dessuten 2.890 kroner for 38mm-utgaven. 
Er det vits å betale 1.500 kroner ekstra for nykommeren? 
Ikke hvis du IKKE bryr deg om større skjerm. 
Samtidig opplever vi den som langt bedre, nettopp på grunn av den større skjermen. 

Er du på jakt etter en smart klokke (ikke smartklokke) du kan bruke til å måle din daglige aktivitet og trening med, er også Fitbit Versa et bra alternativ, som bare koster rundt 2.000 kroner. 

Vi kommer for øvrig tilbake med test av Samsung Galaxy Watch snart. 
