Klønete klodekamp på konsoll
Selv om «Universe at War» på Xbox 360 er tro mot storebror på PC, gjør laber grafikk og dårligere kontroll det lite aktuelt å skifte ut PCen med TVen riktig helt enda. 

«Universe at War: 
Earth Assault» er et vaskekte sanntidsstrategispill, en genre som lenge ha vært selve juvelen i PC-spillkronen. 

Mens konsollene stolt kan vise frem gullrekker som «Zelda», «Halo» og «Metal Gear Solid», har PCen kunnet peke på strategisuksesser som «Warcraft», «Supreme Commander» og «Total War». 
Riktignok har det vært noen hopp fra konsoll til PC og omvendt, men disse har aldri oppnådd samme suksess som originalene. 

Årsaken ligger først og fremst i kontrollen. 
Med en mengde tastekombinasjoner, hurtige museklikk og lynraske bevegelser på kartet, er mus og tastatur nærmest uunværlig for flyten i strategispill. 
Å kunne gi en tilnærmet like god spillopplevelse med en håndkontroll har vært en av hovedutfordringene for den stadig økende mengden strategispill på konsoll. 

«Universe at War» gjør et tappert forsøk på å holde tempoet oppe. 
Det fungerer slettes ikke så verst heller, etter noen timer med trening gir en rekke smarte løsninger 360-versjonen nesten like god flyt som storebroren på PC. 

Du kan kjapt markere alle enhetene av én bestemt type med høyre skulderknapp, forflytte deg på minikartet ved å holde inne høyre bakknapp og rulle deg gjennom enhetenes spesialferdigheter med venstre bakknapp. 

Dessverre står det ikke like godt til med detaljstyringen. 
Å opprette små og blandede grupper er såpass tungvint og tidkrevende at du likegodt kan la være. 
Små fiender kan dessuten være tidvis vanskelig å sikte seg inn på, noe som forverres av den svake kunstige intelligensen. 

Enhetene dine lar ofte være å angripe fiender rett ved dem, de trenger nitidig detaljstyring for å gjøre noe som helst fornuftig. 
Det er mildt sagt frustrerende å måtte forlate hektiske kamper fordi en liten gruppe fiender har marsjert uhindret forbi forsvarslinjen og rett inn i basen din på motsatt side av kartet. 

Rent utseendemessig er heller ikke «Universe at War» noe å skrive hjem om, og enda mindre imponerende blir det når 360 en kneler ved presset av større kamper. 
Ytelsen er til tider uforståelig dårlig, et problem spillet også hadde i «DirectX10»-modus på PC. 
I motsetning til på PC, er det derimot ingen unnskyldning for en bildefrekvens under tyve på konsoll. 

Misforstå meg rett, «Universe at War» er ikke et dårlig spill, verken på PC eller på Xbox 360. 
Spillet er velbalansert, underholdene og akkurat passe originalt. 
Den våger og vinner, uten å gå amok med sprudlende originale idéer som ikke funker. 

Problemet er bare at «Universe at War» jevnt over er et bedre spill på PC enn det er på Xbox 360. 
Kontrollene er bedre, grafikken er bedre og ytelsen er bedre. 

Riktignok har 360-versjonen nøstet opp i flere av de tekniske problemene jeg kritiserte originalen for, men etter to programoppdateringer har disse også blitt luket vekk fra PC-utgaven. 

Har du en kapabel datamaskin, finnes det ingen gode grunner til å kjøpe «Universe at War» på Xbox 360. 
Strategi er enn så lenge best med mus og tastatur. 

Er du derimot en rendyrket konsollspiller med interesse for sanntidsstrategi, er ikke «Universe at War» på 360 nødvendigvis et bomkjøp. 
Hvis du finner deg i å betale litt mer for en versjon som er litt dårligere, vel å merke. 

Gameplay-trailer fra Xbox 360-versjonen av Universe at War: 
Earth Assault. 
