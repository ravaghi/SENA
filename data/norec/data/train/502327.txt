Fortellingen om den norske jappetiden utspilles i en skinnsofa
Forestillingen er nøyaktig like morsom som den er trist og deprimerende. 

På Hordaland teater står kun en enslig, slitt, lys brun skinnsofa i det mørke scenerommet. 
Skuespillerne står i døren og ønsker oss velkommen mens vi siger inn. 
På scenen forteller de oss om de praktiske forutsetningene for «1980 – Aker Brygge – Eller kunsten å selje si eiga mor», før de glir inn i rollene sine. 

Statsteatret har gjestespill ved Hordaland teater, og har en over gjennomsnittet sympatisk ambisjon: 
De vil lage lavterskelteater av høy kvalitet for lite penger for så mange som mulig. 

Om man skal følge denne formålsparagrafen, så er forestillingen særs vellykket. 

De fire skuespillerne gjør alle kostymeskift for åpen scene, de styrer musikken selv og de står selv for de virkningsfulle sceneskiftene – der den allerede omtalte skinnsofaen står svært sentralt (kanskje blir det litt for mange småscener som gjør at forestillingen tidvis føles ørlite hakkete). 
Og skuespillet på scenen er hele tiden av høy kvalitet. 

Statsteatret har lenge hatt et slags historisk prosjekt der de går inn i utvalgte epoker med for eksempel forestillingene «1349 – Pesten» og «1950 – Spionen». 

Tematisk går de denne gangen inn backstage i Oslo på 1980-tallet og ser på den maskuline energien – tanken om risikovilje og guts – som kanskje skapte jappebølgen. 
Og alt det tragiske bak. 
Med konkurser, gjeld og familiebrudd. 

Brødrene i familien 
Kielland viser mentaliteten om personlig gevinst som preget næringsliv og samfunnsliv i Norge. 

Agnes (Per Kjerstad) er en gammel lærer bosatt i et nokså fint hus med hage. 
Hun har fått tre sønner (som alle merkelig nok har tre vidt forskjellige dialekter – men hei! 
Dette er teater og jeg har evnen til å late som). 

Alexander (Cato Skimten Storengen) spiller den som er aller mest infisert av pengesyndromet, som er villig til å gå langt for å oppnå det han vil. 
Litt mer samvittighet har hans bror Wilhelm (Kim Sørensen) som er familiemann og jobber i Kreditkassen. 
Og til slutt er det Einar (Gard Bjørnstjerne Eidsvold), en bror med spesielle behov som kanskje minner litt om Elling med sine tvangstanker, samvittighet og sin korrekt antrukne stil. 
Når brødrene arver sin døde tante og får penger mellom hendene blir det starten på nedturen. 

Aker Brygge er en tett og energisk forestilling. 
Det skjer masse som spilles ut raskt. 
Med få rekvisitter, som en enorm bærbar «mobiltelefon» og walkman, tegner 1980-talls koloritten seg først og fremst ut i dialogen, et godt musikkutvalg og i de sleipe dressene de har på seg. 
Her namedroppes Casioklokke med kalkulator og Dynastiet, og teksten er sånn sett både gjennomført og morsom på grunn av nostalgien. 

Valgene brødrene tar kan virke absurde, men vi ler fordi vi vet at det er sant og fordi det faktisk har skjedd (og skjer). 

Det som overrasker meg mest er kanskje Per Kjerstad i rollen som moren. 
Ja, det er klassisk parykk og dameklær, og innledningsvis virker det flåsete, men så viser det seg at det virkelig er et fantastisk portrett av en mor som ofrer seg for sønnene sine og som jobber for å holde familien samlet. 
Kjerstad i rollen som Agnes er rett og slett et funn. 

De tre brødrene gjør også alle fine figurer, det er en dynamikk og spenning mellom dem, og en variasjon i personligheter som kler fortellingen. 
Stort sett hele forestillingen balanserer de mellom det lattervekkende og triste på en strålende måte. 

Men mot slutten av forestillingen, uten å avsløre for mye, går det for langt, ja, fallet blir for stort og konsekvensene blir rett og slett for store. 
Det lar seg liksom ikke kombinere med familieportrettet de har brukt resten av forestillingen på å bygge opp, og det er vanskelig å bli med på den såre og sentimentale avslutningen de leder mot. 

Aker Brygge er tross noen innvendinger en veldig overraskende forestilling som er smart utført og med mange virkelig fine skuespillerprestasjoner. 
