Hjelp, vi har fått nok!
Det er ikke mulig å gjenfortelle handlingen i "Scary Movie 5", for den finnes ikke. 
Som resten av serien er femmeren et skranglete Frankenstein-monster lappet sammen av parodier på ordentlige filmer. 
Blant mye annet er det denne gangen mulig å kjenne igjen "Mama", "Paranormal Activity", "Rise of the Planet of the Apes" og "Black Swan". 

Underveis dukker Lindsay Lohan og Charlie Sheen opp for å gjøre vitser på sine egne dårlige rykter. 
Vi lærer også at Snoop Dog liker å røyke tjall og at Mike Tyson er en avdanket bokser. 

Parodier bør helst være preget av overskudd og innsikt for å fungere. 
"Scary Movie 5" har ingen av delene. 
Her er 1000 "vitser", men alle er like dumme og plumpe. 
Verst er det likevel at "humoren" er så forutsigbar – hvis noen sier noe, vet du at de kommer til å motsi seg selv i neste setning. 

Helt seriøst: 
Livet er for kort til å bruke tid på denne søpla. 
Hvis du har lyst til å se en skikkelig tøysefilm – og det har man jo i blant – bør du heller ta et gjensyn med "Top Secret", "Mannen med den nakne pistol" eller "Hjelp, vi flyr!". 
Eller kanskje du like godt skulle ta deg en tur ut? 
Det er tross alt sommer og greier. 
