Lindstrøm:«It's A Feedelity Affair» 

(Feedelity/Smalltown Supersound) 

Hans-Peter Lindstrøm er norsk DJ i kategorien «verdensberømt i undergrunnen». 

En utmerkelse man ikke skal kimse av, for med femsifrede salgstall internasjonalt av sine vinylsingler tilhører han en meget eksklusiv del av klubbkretsen. 

Dette albumet er en oppsummering av hans gjøren og laden de siste par årene, og det er en tiltalende oppvisning i house av den lydmessig utsvevende sorten. 
Lindstrøm er sterkt inspirert av det sene syttitallets instrumentale undergrunnsdisco, hvor tempoet er relativt bedagelig og synthlydene som hentet fra samme tiårs science fiction-filmer. 
Det låter både retrospektivt, tidløst og futuristisk samtidig; ingen dårlig bragd. 

Innimellom fremstår dette som ren «bruksmusikk», og det er vel også først og fremst myntet på dansegulvet. 
Men Lindstrøms melodiske sans sørger for at det aldri blir kjedelig, og på sitt beste alldeles praktfullt. 

Anbefalte kjøp: 
«I Feel Space», «Another Station», «There's A Drink In My Bedroom And I Need A Hot Lady» 
