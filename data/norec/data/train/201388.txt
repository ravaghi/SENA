NY:Adidas ClimaCool Cardrona 

Kokte føtter har vært problemet med mange sko. 
Adidas' Climacool-teknologi kan være løsningen. 
Og prisen er uslåelig. 

Materiale/konstruksjon: 
La oss si det med en gang: 
Vi er imponert over hvor godt disse skoene ventilerer. 

LES OGSÅ: 

Climacool gir deg altså sko med ventilert ytterlær, innersokk og deler av sålen. 

Mest iøyenfallende er de kjølende ribbene midt under skoene. 
Du kan se inn på sokken som omslutter foten, og du kan se at selve sokken er perforert med små luftehull. 
Ellers har skoene Adiprene, som brukes i Adidas' løpesko, i hele sålens lengde. 
I mellomsålen er EVA brukt. 
Yttersålen er tilpasset ulendt underlag med grovt, men fleksibelt mønster. 
Skoene har ikke Gore-Tex-membran. 

Passform/stabilitet: 
Skoene er middels brede, men smalner inn foran. 
Folk med svært brede føtter kan derfor få det trangt. 
Pløsen er festet foran på skoen slik at sømkanten gnager en tanke mot oversiden av foten. 

Sidestabiliteten er middels god; verken mer eller mindre. 
Ankelstøtten er ikke tilstrekkelig til at skoene bør brukes i ulent høyfjellsterreng. 
Kun folk med sterke ankler bør tenke på det. 

I marka, under tregrensa, funker de godt og kan brukes av de fleste uten overhengende fare for ankelvrikk. 

Støtdemping: 
I likhet med Nike Air Wallowa er støtdempingen av ypperste klasse. 
Adiprene-mellomsålen gir en myk tur preget av komfort. 
Turer i urbane områder var en glede. 

I terrenget kan for mye eller for myk demping gi ankelvrikk, siden marka gir demping i seg selv. 
Dette føltes ikke som et problem, antagelig på grunn av den medgjørlige yttersålen som lydig fulgte ujevnhetene i terrenget. 

Skoene er i grenselandet mellom lett tursko og løpesko for terrengbruk. 
Vi løp med skoene flere ganger. 
Hvordan det funket? 
Utmerket. 
Skoene var fleksible, slik de må være på ulendte skogsstier. 

Med 440 gram veier skoene mer enn de fleste andre terrengløpesko. 
De føltes likevel ikke fullt så tunge. 
Erfart vekt var altså lavere enn målt vekt. 

Til løping på normalt harde skogsstier, skogs- og grusveier var støtdempingen godt balansert og passende til underlaget. 

Men på bløtere stier ble det muligens litt i meste laget. 
Kontakten med underlaget ble ikke fullt så god som ønskelig. 
Vi fikk tidvis dobbel støtdemping. 

Temperatur: 
Climacool-løsningene funker som bare det. 
Når føttene er i bevegelse, skaper ventilasjonen en kontinuerlig vindtunnel inn mot føttene. 

Svettegraden ble merkbart mindre enn med andre sko, spesielt i forhold til sko med Gore-Tex. 
På varme dager presterer skoene over all forventning. 

Spesielt kjøleribbene under skoene var kjærkomne. 
De ga luft til føttenes underside, som ofte blir overopphetet. 

Et hyggelig paradoks er det at skoene ventilerer bedre når du svetter og er i aktivitet enn når du er i ro. 
Når føttene ikke var i bevegelse, merket vi mindre til ventilasjonen. 

Hva skjer når temperaturen faller? 
Vi forventet kuldegysninger når kald luft kilte mot føttene. 

Og ja, vi merket ikke overraskende at ventilasjonen er der også i kuldegrader. 
Vi prøvde med tynne ullsokker, og da gikk det an å bruke skoene på vinterdager med et par minusgrader. 
Men fortrinnsvis er dette sko for bruk i varmt vær. 

Andre skoprodusenter har utviklet liknende løsninger. 
Disse har vi ikke testet. 

Vanntetthet: 
Ingen bombe: 
Sko med ventilerende åpninger er ikke vanntette. 
Vannbestandigheten er skoenes eneste virkelig svake punkt. 

Det gikk ikke mange sekundene før kaldt myrvann nådde føttene. 
Det samme skjedde da vi ga skoene vår eminente dusjtest. 

Såle-/sålegrep: 
Yttersålens grove mønster sitter godt både på berg, stein og slaps. 
Sålegrepet er derfor utmerket. 

Skoene har ikke Vibram-såle, uten at vi savnet det svært mye. 

Utseende: 
Designerne hos Adidas liker kontrasterende farger. 
Testskoene våre hadde oransje striper mot grå bakgrunn. 
De ga skoene et ungdommelig preg. 
Samtidig er ikke skoenes design på noen måte grenseprengende. 

Gå-følelse: 
Komfort og ventilasjon er en fin kombinasjon. 
Til bybruk er skoene deilige. 
I høyfjellet? 
Pass på anklene. 

Vi ble ble overrasket da vi hørte veiledende pris på skoene. 
Vi trodde de koster mer enn 800 kroner. 
For den prisen er skoene en suveren investering. 

Fjell-Kjell sier: 
Ekte menn skal lukte svette, og trenger ikke ventilasjon. 
