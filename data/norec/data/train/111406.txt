Marian Aas Hansen:«A Million Miles Away» 

(Blanca / daWorks) 

«Hjelp fra utlandet» kan være så mangt. 

Marian Aas Hansens tredje plate er spekket med bidrag fra britiske Chesney Hawkes, som ble en one-hit-wonder med «The One And Only» i 1991 (sangen var skrevet av Nik Kershaw). 
Det er dog vanskelig å si hva som er hans særpreg, for om det er én ting som preger «A Million Miles Away» så er det mangel på særpreg. 
Det er «voksenpop», dette, med skjelmsk smil og øyne som tindrer lengselsfullt i stearinlysbelysning. 
Pent, pianodrevet fremført, men Aas Hansens har verken distinkt stemme eller noe som vitner om en klar artistisk visjon. 
I hovedsak rusler platen bekymringsløst forbi uten å provosere nevneverdig - om vi ser bort fra massakren på Stephin Merritts «The Book Of Love» og den hjelpesløse «mainn i dræss og slips!»-humoren på cabaretjazzkalkunen «Men In Suits». 

BESTE LÅT: 
«Bulletproof» 
