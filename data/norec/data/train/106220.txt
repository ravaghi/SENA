Mika:«Life In Cartoon Motion» 

(Island/Universal) 

Å høre på denne platen føles som å bli pisket med rosa fjær. 

Homoerotikk har lenge vært en vital ingrediens i popmusikk; verden hadde vært et fattigere sted uten folk som Pet Shop Boys, George Michael, Queen og Scissor Sisters. 
Et viktig fellestrekk for disse er imidlertid at seksuell legning sjelden har vært hovedpoenget i deres virke, snarere et tilleggselement brukt med kløkt og finesse. 
Men det er også for lengst bevist at eksplisitt homofili kan omsettes i briljant pop; Frankie Goes To Hollywood gjorde det allerede i 1983. 

Mika Penniman behersker ingen av delene. 
Han er en 23 år gammel libaneser som ser fantastisk bra ut - og låter helt forferdelig. 
«Life In Cartoon Motion» er en forutsigbar og like fullt beklagelig konsekvens av Scissor Sisters' suksess; her har noen sittet på møterommet og konkludert med at vi trenger mer av den slags. 
Problemet er at Mika er blottet for talent, og mangler sine New York-kollegers slu intelligens, lyriske brodd og melodiske fingerspissfølelse. 

I stedet pøser han på med tant, fjas og fjolleri i uutholdelige mengder. 
Kaskader av falsett, barnekor, klisjétunge strykere og billige discobeats. 
Klønete tekster som tror de er modige. 
I korthet: 
Bare vås. 

Anbefalte kjøp: ingen 
