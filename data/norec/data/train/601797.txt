Sort messe
Å spille med klassiske orkestre er gjerne noe rockband gjør når de vil fjonge seg litt ekstra. 
Men i akkurat Ulvers tilfelle virker det bare som en riktig ting å gjøre. 
Bandet har alltid – også da de var en del av 90-tallets black metal-bølge – dyrket det episke og høystemte. 
Musikken deres kler virkelig den ekstra klangdimensjonen ekte strykere gir. 
"Messe I.X–VI.X" er laget i samarbeid med Tromsø Kammerorkester , og består av seks nesten smertefullt sakteflytende stykker. 
Melodiske instrumentalpartier, foruroligende lydcollager og elektroniske klanger glir over i hverandre. 
Ingen vokal er å høre før nærmere en halv time er gått. 
Den underliggende melankolien er det som gir albumet helhetsfølelse. 

Dette er musikk for begravelser og søvnløse netter , fjernt fra hva de fleste vil forbinde med rock. 
Men når de knugende lydlandskapene først åpner seg opp, blir de store og vakre som nattehimmelen selv. 
