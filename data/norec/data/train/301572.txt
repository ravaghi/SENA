Snurrepiperier for folk flest
I «Skjulte skatter» møtes interiør og økonomisk sjansespill i en lettbeint og tidvis lærerik skattejakt. 

TV: 
«Skjulte skatter» bygger på en besnærende idé: 
Muligheten for at gjenstander av uventet verdi ligger og godgjør seg i kjellere og på loft hos intetanende nordmenn. 

Som i en blanding av «Herlige hjem» og «Pantelånerne i Las Vegas» kommer ekspert og programleder feiende inn for å pløye seg gjennom gråsteinen og selge gullet på auksjon, for slik å oppfylle deltakernes drømmer om ferieturer og oppussing og sånt. 

Kulturhistorie på låven 

«Låven din er norsk kulturhistorie», sier Inge til gårdeier Ingeborg, og peker på hva underholdningsverdien står og faller på: 
Deltakere med samlemani eller veldig stor lagringsplass. 

Det blir nemlig litt tynt mellom de store, overraskende funnene, og selv om de avsluttende budrundene er et uforutsigbart spenningsmoment, er det økonomiske det minst interessante her. 

Folkelig og lettbeint Derimot får vi noen ganske fine, små historietimer underveis, fra to engasjerende entusiastiske eksperter og deltakerne, om alt fra tyske mellomkrigsleker til nordnorske landskapsmalere. 

Litt vedlikeholdsopplæring blir det og, når «fransk landstil»-entusiast Kaja får klar beskjed om at hvitmalingsiveren hennes har senket verdien på flere ting. 

Samtidig har de alternerende programlederne Jannecke Weeden og Ravi en folkelig og lettbeint stil som spiller fint på lag med kunnskapsnivået til gjennomsnittsseeren. 
Dermed får alle bli med, på det som er en liten times hyggelig tidsfordriv. 
