TV-premiere:Gild graving 

Arne Hjeltnes forener underholdning og akademia på interessant vis. 

TV-premiere:«Arkeologene». 
NRK 1. Søndager kl 19.45. 
Programleder: 
Arne Hjeltnes. 

NRK har med «Arkeologene» fått til klassisk, solid «infotainment» med engasjerte akademikere foran kameraet. 
Og heldigvis geleider Arne Hjeltnes oss uten å stå for mye i veien for sine mindre TV-vante kolleger med ablegøyer. 

Første episode starter med skummel musikk og dunkel lyssetting ved Osebergskipet - som jeg regner med vi returnerer til i senere episoder. 
Programmet har også rappet fontene til «Indiana Jones» i åpningssekvensen, og lover muligens litt mer spenning enn hva det tilbyr utover. 

«Arkeologene» er uansett forskningsformidling for folket, gjennomført med snert og humor. 
Hjeltnes er menigmanns representant her, mannen med de naive spørsmål. 
Som ekspert har han med seg arkeolog Frode Iversen, et godt funn! 
Iversen viser nemlig entusiasme a la Knut Jørgen Røed Ødegaard, og det smitter over. 

Før vi blir med på autentiske utgravinger, settes arkeologien i historisk perspektiv. 
Muligens gammelt nytt, men jeg synes ikke det gjør noe å bli minnet på at utgravinger bidro sterkt til å forme den nasjonale identiteten! 
Vi lærer en god del om våre forfedre, og heldigvis er det tenkt utenfor Norges grenser - , grenser som ikke fantes i steinalderen. 

Både svenske og danske utgravinger og skatter får vi historien bak i «Arkeologene». 
Litt praktikk spriter som kjent opp gode forelesninger - i første episode lærer vi å steke lammelår på Harald Hårfagre-vis. 
Verdt å prøve på neste skogstur. 
Det er deilig med programkonsepter som ikke undervurderer TV-seerne, «Arkeologene» er engasjerende folkeopplysning og topp underholdning. 

ØYSTEIN DAVID JOHANSEN 
