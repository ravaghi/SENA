Secret Weapons of WWII
Battlefield 1942 er, i våre øyne, det beste multiplayerspillet akkurat nå. 
Og hvordan er det mulig å ikke ha det moro med en utvidelsespakke som gjør det enda bedre? 

Battlefield 1942 (les vår anmeldelse her), er  for de som enda ikke har fått det med seg 
 et glimrende online actionspill som foregår under annen verdenskrig. 
Det fantastiske med Battlefield er hvor bra diverse kjøretøy er intergrert i spillet, både på bakken, i luften og i vannet. 
Det er ingen sak å hoppe inn i en tanks, og samtidig plukke opp en lagkamerat som helt uavhengig av deg betjener maskingeværet på toppen, eller være ansvarlig for å transportere en hel tropp over til en annen del av brettet. 
Vi har spilt mye Battlefield, og har sett masse eksempler på lagsamarbeid det virkelig står respekt av. 

LES OGSÅ: 

Men nok om det originale spillet. 
Secret Weapons of WWII er den andre utvidelsen, etter Road to Rome. 
Vi får åtte nye brett, to nye klasser og masse nye leketøy. 
Ideen er å ta med kjøretøy som var under utvikling eller planlegging i løpet av krigen, men aldri deltok. 
Disse er ganske høyteknologiske i forhold til det vi er vant til fra resten av Batllefield 1942. 

Raskere og kraftigere 

De hemmelige våpnene i spillet er faktisk for det meste svært morsomme. 
Vi har først og fremst flere meget raske jetfly, blant disse den lille og vanskelige å manøvrere F-85, og den flyvende vingen Horton HO 229. 
Vi har også en ganske oppsiktsvekkende jetpack, som tyske soldater kan feste på ryggen og fly rundt med. 
I tillegg kommer det en flere nye tanks, spesielt av det tunge og kraftige slaget. 
En av tanksene har fått påmontert rakettutskytningsrampe på toppen. 
Andre nyheter inkluderer motorsykler, nye gevær, gummibåt og til slutt en fjernstyrt rakket. 
For å kontrollere denne klatrer du inn i siloen, avfyrer en rakett og styrer denne fra førstepersonsperspektiv. 
Ganske kul effekt, ikke helt ulik Redeemer i Unreal Tournament. 

Utviklerne i DICE har sørget for å balansere de nye våpnene godt 
 de kraftigste tanksene er samtidig trege og lite responsive, jetpacken tar deg høyt, men går tom for brennstoff fort. 
De raske og manøvrerbare kjøretøyene tåler ikke så mye. 

Gode brett 

Som sagt er det åtte nye brett med i utvidelsespakken. 
De fleste er av den relativt store typen, men mange kontrollpunkter. 
Brettene tar oss til Praha, Nederland, Tyskland, og ikke minst Telemark, der oppdraget er å ta over (eller forsvare) tungtvann-fabrikken. 
Dette brettet er for øvrig ekstremt godt designet, og en av våre favoritter. 

Brettene er designet med tanke på de nye kjøretøyene, og balansen er ivaretatt også der. 
Har en av sidene tilgang til mange fly, er det logisk at den andre siden har et bedre forsvarsnettverk mot dem. 

Det er også lagt til en ny spillmodus, der allierte styrker må fjerne bestemte tyske mål, mens akse-soldatene må forsvare dem. 
Disse kampene har altså litt klarere spilleregler, det gjelder å angripe målene med alt man har fremfor å ta over og holde på kontrollpunkter. 

Enkeltspillermodusen er fremdeles ganske irrelevant, men kan alltids brukes til å bli vant til de nye brettene og våpnene. 

Teknisk sett er Secret Weapons of WWII ikke spesielt innovativ, da det er den samme grafikkmotoren som brukes, uten noen nevneverdige forbedringer. 
Grafikken er altså pen, men ikke akkurat revolusjonerende 
 men i denne typen spill er det ikke skarpe teksturer og spesialeffekter som er viktigst. 

Konklusjon 

Secret Weapons of WWII tar Battlefield i en ny retning. 
Det hele blir mer urealistisk og tegneseriepreget, og noen hardcore Battlefield-spillere blir kanskje litt skuffet. 
Men samtidig er de nye kjøretøyene så bra designet, og brettene såpass gode, at spillflyten er like bra som tidligere. 
Personlig synes vi at det er en flott utvidelsespakke som underholder oss mer enn den litt mer begrensede Road to Rome. 

Vi tipper at de aller fleste som liker Battlefield planlegger å kjøpe den nye utvidelsespakken, men om du er i tvil  kjøp det. 
Det er viktig å være forberedt på en litt annerledes opplevelse, men hvem kan vil si nei, til nye brett og masse kule våpen? 
Så smører vi oss med tålmodighet, og venter på Battlefield Vietnam, som kommer i januar neste år. 
