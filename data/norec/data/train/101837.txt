Plateanmeldelse:Ray LaMontagne - «Supernova» 

«Ray of light». 

LaMontagnes plater pleier å skille seg fra hverandre. 
Men avstanden har aldri vært større enn mellom «Supernova» og den jordnære forgjengeren fra 2010. 

Det gjelder tekstene, som er forsiktig optimistiske, tidvis ublu positive. 
Det gjelder musikken, produsert av Dan Auerbach (som gjerne må legge ned The Black Keys og ta seg av andre artister på heltid): 
Småpsykedelisk, utpreget britisk så, i klar gjeld til - av alle - Donovan. 

Tittelkuttet er på sin side en klassisk syttitallspoprocker; «Night Moves» kysser «The Boys Are Back In Town» på E Street. 
Auerbach finner nye bruksområder for LaMontagnes Tim-Buckley-uten-hostesaft røst, blant annet perkussive. 

Rikt og overraskende. 

BESTE LÅT: 
«Airwaves» 
