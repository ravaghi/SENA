Jakhelln i det lovede land
Sturmgeist kommer aldri til å bli et vanlig metalband og Cornelius Jakhelln kommer aldri til å bli en vanlig poet. 

METAL 

Sturmgeist 

"Operation Zion" 

(Inhuman Music) 

Cornelius Jakhellns kunstprosjekt er en slags levende organisme. 
Det vokser, muterer og reproduserer seg selv i stadig nye former. 
Men enten formen er diktets, romanens, essayets eller musikkens, vender Jakhelln alltid tilbake til de samme temaene: historie, religion, forskjellige former for ekstremisme, oppveksten i Vågsbygd. 

Også på "Operation Zion", som er spilt inn i Tel Aviv og eksplisitt tar for seg jødenes fortid og nåtid, er det slik. 

Halve albumet er grimete, upolert metal. 
Halve er elegisk, filmmusikk-aktig elektronika. 
Noen av tekstene blir fremført med største alvor. 
Andre fremstår mer som sleivete satire. 
Her kan en poetisk utlegning om holocaust og frigjøringen av Berlin i 1945 brått brytes opp av en referanse til voldsspillet "Duke Nukem". 

Det er fascinerende, det er forvirrende og det er helt umulig å få full oversikt over eller å trekke bastante konklusjoner ut fra. 
Sånn sett har Cornelius Jakhelln lykkes med det man skulle tro var et håpløst foretak: 
Å tegne et personlig, men altomfattende bilde av Israel i all sin skjønnhet og gru. 

Til tider låter det jammen ganske fett også. 
