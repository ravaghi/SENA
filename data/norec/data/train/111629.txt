Rosanne Cash «The List»
(Manhattan/EMI) 

Johnnys liste, Rosannes gjesteliste. 

Den strålende Rosanne Cash er ikke ferdig med å behandle tapet av faren, giganten Johnny. 
Det forrige albumet hennes, «Black Cadillac» (2006), handlet i overveiende grad om tapet av både han, moren og stemoren hennes i løpet av årene 2003-2005. 
Nå har hun spilt inn sanger fra en liste med «100 Essential Country Songs» som Johnny utarbeidet til henne da hun var ung. 
Disse sangene, mente Johnny, må du kjenne. 
De er, enten du vet det eller ikke, røttene dine. 

Ikke overraskende, kanskje, at Rosanne er overmåte respektfull i sin håndtering av disse 12 eksemplene fra listen. 
Heller ikke gjestene hennes benytter anledningen til å bruse vulgært med fjærene sine. 
Bruce Springsteen duetterer søtt i «Sea Of Heartbreak», Elvis Costello unngår å gaule i «Heartaches By The Number», Rufus Wainwright legger bånd på seg i en bedårende versjon av Merle Haggards «Silver Wings». 
Aller finest er «500 Miles», der Cash avdekker enda et lag vemod i en i utgangspunktet hjerterivende vise. 

ANBEFALTE KJØP: 
«Sea Of Heartbreak», «500 Miles», «Silver Wings», «Bury Me Under The Weeping Willow» 
