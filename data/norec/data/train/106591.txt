OutKast:«Idlewild» 

(La Face/Sony BMG) 
Genre: hip hop 

En tung pust i bakken etter ti års suverenitet 

«Idlewild» er musikk til filmen ved samme navn, med rapveteranene Andre 3000 og Big Boi - OutKast - i hovedrollene. 
Og det spørs om ikke filmen har fått brorparten av den kreative juicen. 

Andre 3000 slekter stadig mer på sitt store idol, Prince. 
Spesielt låner han mye fra den eksentriske funken på det klassiske, tyve år gamle «Parade»-albumet. 
Den platen var som kjent også musikk til «Under The Cherry Moon», en Prince-film stinn av 30-tallsestetikk. 
«Idlewild»-filmens handling utspiller seg på nettopp 30-tallet; gjør regnestykket selv. 

Det er også de mange swingjazz-inspirerte mellomspillene fra den tidsepoken som torpederer albumet. 
De er dårlig integrert, og mer i veien enn de er til hjelp. 
Mye av «Idlewild» er OutKast i velkjent modus; humørfylt hip hop, r&b og soulpop med ypperlig vokal og åpen dør i begge ender. 
Strippet for overflødighetene ville platen fremstått som en god, men uspektakulær 45-minutters oppfølger til den doble solo-vaffelen «Speakerboxxx/The Love Below». 
Det hadde imidlertid vært å foretrekke fremfor den ujevne grøten dette er blitt. 

Jo lengre ut på platen vi kommer, jo mindre hører vi fra guttene selv. 
Det hele ebber ut i et mylder av gjesteartister og et siste kvarter hvor OutKast minner om et fotballag som haler ut tiden på uavgjort stilling. 

ANBEFALTE KJØP: 
«N2U», «Morris Brown», «The Train», «Hollywood Divorce», «Mighty 'O'», «Peaches» 
