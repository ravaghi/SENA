Tysk ineffektivitet
En av verdens peneste fantasy-verdener tåkelegges av nådeløs spillmekanikk og for mange bugs. 

«Gothic 3» er et rollespill der menneskene kjemper mot orkene i fantasiverdenen Myrtana. 
Og la oss komme til poenget med en gang: dette er et spill av rollespillfanatikere for rollespillfanatikere. 

Der «The Elder Scrolls IV: Oblivion» hadde en sval lærekurve og var en mild introduksjon til rollespillsjangeren for nybegynnere, kaster «Gothic 3» deg rett inn i eksamenslokalet, og forventer at du kan det meste fra før. 

Spillet er svært åpent, og du står egentlig fritt til å gjøre hva du vil. 
Grafikken er utrolig stemningsskapende, og du kan utvikle karakteren din helt etter egne ønsker. 

Men samtidig har det til tider en spillmekanikk fra tyve år tilbake i tid med stygge, sterile menyer og et forvirrende kampsystem, og mange andre tungvinte løsninger som ødelegger mye av gleden med å utforske den vakre verdenen Piranha Bytes har skapt. 

Og det hjelper heller ikke at spillet er fullt av feil som forårsaker at spillet krasjer, eller at andre uventede ting skjer. 
Joda, dette blir nok rettet opp i månedene fremover med patcher, men jeg synes allikevel det er elendig av en spillutgiver i 2006 å gi ut et spill som krasjer omtrent annenhver time. 

For hardcore rollespillere er nok dette en våt drøm, for det er helt klart et herlig rollespill her, begravd under mange tungvinte løsninger. 
Med nok tålmodighet, er dette et spill du kan ende opp med å spille i hundrevis av timer. 
Men det er langt fra et spill for alle. 
