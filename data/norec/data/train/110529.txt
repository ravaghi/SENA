Randi Hansen:«Tid som går» 

(Wilma / Playground) 

Det er varme i sola ennå. 

Knapt noen andre har vært så nært knyttet til bare én eneste sang som Randi Hansen, og snart tretti år senere klarer hun nok ikke å toppe sin bønn om bli sola di. 
Randi Hansen har en klokkeklar og lett gjenkjennelig stemme, selv om valøren i den skifter sjelden og kan etter hvert fremstå i overkant behagelig og forsiktig. 

Men til tross for at hun skriver tekster som nesten er trivielle i all sin ømhet og moderlige omsorg, faller ordene så lett på plass i hennes dvelende, dunlette viseunivers at du som lytter ikke trenger å forlange mer enn hverdagslige små tanker om det du har rundt deg til enhver tid. 

Denne plata kommer om høsten, men stemningen oppfordrer heller til å tralle rundt i stua mens solvinden blafrer i gardina fra det åpne vinduet. 
Det er en oppmuntrende følelse som er vanskelig å bli lei, samme hvor hverdagslig den er. 
Nettopp som Randi Hansens første plate på 23 år. 

ANBEFALTE KJØP: 
«Deilig e mørket», «En vakker hage» og «Å ta farvæl». 
