Fru Brechts mareritt
Denne høyeffektive og småromantiske ungdomsgrøsseren starter med at far omkommer. 

Nær familie dør i alle de tre thrillerne denne uka – ektemannen i «Forvarsel» og en sønn i «Vacancy». 
Døde slektninger vaker i spenningsfilmer, der de fungerer som følsomhetsforsterkere – de kalde og udeltakende som spiser delfinkjøtt i tacoen, skrus opp til volum 11. 
«Disturbia»handler om at Shia LaBoeuf får så store atferdsproblemer at politiet gir ham husarrest med klamp om foten. 
Deretter tar mor Brecht, spilt av «Matrix»-gudinnen Carrie-Anne Moss, fra ham X-boksen og iTunes-abonnementet, sånn at den rastløse gutten må spionere på naboene i stedet. 

Først retter han kikkerten mot den nye nabojenta Sarah Rohmer, som ser ut som gyllenstekt bakverk og kunne vært Eddie Eidsvågs bidrag til 2008. 
Deretter kikker han på David Morse som av merkelige grunner har rådyrlik i garasjen og jakter rødhåra unge kvinner gjennom stuene sine. 

Nabojenta kommer på flørtent ironibesøk og installerer seg som en Eva-Lotta (fruen til Mesterdetektiven Blomkvist), og sammen får de en Blow-Up-visjon: 
Gjennom videokameraet ser forstadsungdommene et mord. 

Den bevegelseshemma og nyforelska tenåringen sender Kamerat Ronnie på nabobesøk med Blair Witch-kamera, og så starter showet. 

Sannsynligheten setter seg stille i bakgrunnen og forstyrrer lite, men den var i grunnen ikke invitert heller. 
