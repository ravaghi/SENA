Jak II
Mer enn bare et plattformspill, Jak II er en flott videreføring av den populære Jak & Daxter. 

Det originale Jak & Daxter-spillet er for mange det ultimate plattformspillet, i alle fall på PlayStation 2. 
Spillet sjarmerte mange med sin nydelige grafikk og flott spillbarhet, og vi har ventet en god stund på en oppfølger. 

LES OGSÅ: 

Jak II: 
The Renegade, endrer på spillereglene en del. 
Borte er den søte sjarmen til det første spillet 
 vår helt Jak har tilbrakt to år hos den onde Baron Praxis, som har utført eksperimenter på ham  og gjort ham usedvanlig kraftig. 
Jak blir til slutt reddet av sin trofaste vann Daxter, og sverger hevn på baronen. 

Det viser seg at Jak og Daxter befinner seg i en fremmed og mørk by, kjent som Haven City. 
Byen befinner seg i baronens grep, og er samtidig plaget av såkalte metalheads. 
Ikke rart beboerne er redde, og vandrer rundt i gatene med bøyde hoder. 

Vice City, Liberty City, Haven City 

Utviklerne Naughty Dog har bestemt seg for å oppdatere plattformsjangeren til dagens standard 
 og det er ensbetydende med å la seg inspirere av Grand Theft Auto. 
Haven City er en svær metropol, og du kan bevege deg fritt rundt i gatene. 
Over hodet ditt flyr det biler, og disse kan du stjele ved å trykke trekant på passende tidspunkt. 

Når du kommer deg i en slik flyvende bil, kan du selvsagt bruke den som et relativt kjapt og enkelt transportmiddel. 
Du kan fly på to nivåer  høyt og lavt. 
Flyr du høyt, går det ekstremt sakte på grunn av de mange andre bilene som befinner seg i samme høyde. 
Flyr du lavt, befinner du deg rett over bakken og slipper trafikkproblemer 
 men det er stor fare for at du treffer forbipasserende vakter. 
Og de blir veldig sure hvis det skjer. 

I begynnelsen av spillet treffer du folkene i en undergrunnsbevegelse som kjemper mot Baron Praxis, og du blir gledelig medlem. 
Oppdragsstrukturen er også lik GTA-serien. 
Du møter opp i hovedkvarteret til undergrunnsbevegelsen, og får oppdrag som gjerne tar deg til steder utenfor byen. 
Du vil også treffe på andre oppdragsgivere, og det er stor variasjon når det gjelder jobber du kan utføre. 
Spillet varierer mellom klassiske plattformsekvenser, kappkjøring, eskorteoppdrag og redningsoppdrag. 
Det er masse å gjøre, og du har muligheter til å utsette oppdrag du føler er for vanskelige hvis du har lyst å gjøre noe annet i mellomtiden. 
Jak II er nok mer lineært enn GTA-spillene, men du har fortsatt en god del frihet. 

Den generelle stemningen i spillet er også inspirert av de urbane og dekadente Grand Theft Auto-spillene. 
I motsetning til den fargesprakende og humoristiske originalen er det nye spillet langt mørkere og deprimerende. 
Jak har nå begynt å snakke, men han har ikke så mye hyggelig å si. 
Det er en sint, ung mann vi har med å gjøre her. 
Daxter er fremdeles ansvarlig for humoren, men er langt frekkere enn før. 
Og Haven City er et trist sted med undertykte borgere. 

Spillbarhet 

Totalt sett er Jak II fullt av meget gode oppdrag. 
De delene av spillet som foregår utenfor byen er klassisk plattformhopping, med fiender som må elimineres og objekter (egg) som må samles på. 
Det er, som sagt, også massevis av andre typer oppdrag som hører mer hjemme i et actionspill 
 eller til og med et kjørespill. 
Disse er godt implementert i spillflyten, og resultatet er at Jak II bryter grensene for hva som defineres som plattformspill. 
Her er det nemlig mye mer å hente enn bare simpel hopping. 

Problemet er den ofte svært høye vanskelighetsgraden. 
Noen av oppdragene er ekstremt frustrerende, spesielt dem som har tidsbegrensning. 

Så smør deg med tålmodighet når du skal spille Jak II. 
Frustrasjonsnivået er høyt, men det er desto mer givende å få det til. 

Lekker 

Er det en ting Naughty Dog kan, er det å utnytte PlayStation 2-mulighetene til det ytterste. 
Grafikken er nemlig av høyeste kvalitet, med ekstrem tegneavstand og masse detalj. 

Det er mest eksteriørene som imponerer  det er knapt noe lastetid, og designen er original og kreativ. 

Figurene i spillet er også, nesten uten unntak, meget kreativt designet og noen av de er virkelig stilige. 

Lyden er definitivt bedre enn originalen, med surround-støtte, masse dialog (Jak snakker nå, tross alt), og musikk som dynamisk tilpasser seg ut fra det du driver med. 

Konklusjon 

Selv om spillet er annerledes enn originalen, kan vi anbefale det både til de som har spilt Jak & Daxter, og nykommerne. 
Det er sjeldent at utviklere tar såpass store sjanser med oppfølgere, men Naughty Dog har klart å skifte spillets stemning og inkorporere massevis av elementer fra andre sjangere. 
Dette er ikke et plattformspill, det er en vellykket blanding av elementer som resulterer i en komplett spillopplevelse. 
Vanskelig, ja, men svært givende! 
