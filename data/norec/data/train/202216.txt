Bodum Bistro Peeler
Den skreller, rensker og deler - mens du dreier. 

Bodum har nylig lansert Bodum Bistro Peeler - eller altså en skreller. 

Ifølge bruksanvisningen, skal den i alle fall kunne benyttes til å skrelle epler, pærer og poteter. 

Gjør den det, og hvordan blir resultatet? 
Vi har testet. 

Slik virker den 

Skrelleren består av en dreiearm med spidd for å feste frukten eller grønnsaken, en kniv som skreller, en kniv som skjærer ut kjernehus og deler i skiver, og en stor sugekopp for å feste innretningen på bordet. 

Stabiltet 

Skrelleren skal festes til underlaget med en sugekopp. 
Vi foretrekker å tilberede mat ved kjøkkenbenken, som vi antar de aller fleste gjør. 
Men vi sliter med å få sugekoppen til å sitte skikkelig fast til benkeplaten gjennom hele skrelleprosessen. 

Den sitter akurat idet vi fester den, og et lite stykke gjennom frukten eller grønnsaken, men så slipper den. 
Vi ender med å måtte holde skrelleren fast i underlaget samtidig med at vi skal dreie på håndtaket og passe på at kniven faller riktig på frukten eller grønnsaken. 

Muligens har problemet med å få sugekoppen til å sitte noe med materialet i undelaget å gjøre. 
Vi har en benkeplate i oljet tre - som ikke er helt uvanlig i norske kjøkken. 

Vi har også forøkt å feste skrelleren til en skjærefjel og til kjøkkenbordet i lakkert tre, for å se om det fungerer bedre - men det gjør det ikke. 
Skrelleren løsner like fullt fra underlaget etter kort tid. 

Knivene 

Det er to (eller egentlig tre) kniver på skrelleren. 
Én knivarm som skreller skallet av frukten eller grønnsaken, og en kombinert kniv som både fjerner kjernehuset og deler frukten i skiver. 

Vi erfarer at knivarmen som skreller av skallet ikke er veldig presis. 
Skrelleresultatet avhenger i stor grad av hvor jevn frukten eller grønnsaken er i formen, og i tillegg kvaliteten på skallet. 
Det går an å stille bredden på kniven, som definerer hvor tykt skall den skreller av. 
Dette reddet potetene med litt ujevn fasong, men med det resultat at svinnet blir mye større, fordi kniven må stilles inn slik at den skreller av uforholdsmessig mye av grønnsaken når man skreller av skallet. 

På epler opplever vi at det ofte "pakker seg" med skrellerester i kniven, slik at det hele stopper opp og vi må inn og rense kniven. 
Dette tar tid - og resultatet blir heller ikke veldig pent. 

Mye ligger i skallet 

Skallet pakker seg endel for oss i skrellekniven, selv om vi forsøker å justere knivbredden (og tykkelsen på skrellet). 

Mye av svaret på hvor godt eller ikke denne skrelleren fungerer, ligger også i fastheten på skallet og frukten eller grønnsaken. 

Du kan for eksempel bare glemme å skrelle et eple som har ligget en stund og er litt myk i skallet - det går rett og slett ikke. 

Myke frukter - som pærer gjerne er - går heller ikke særlig bra. 
Vi forsøkte flere ganger, på ulike måter, men pæren bare knakk sammen. 
Dette var fullstendig mislykket. 

Resultatene 

Skrelleren skal, som tidligere nevnt, kunne brukes på epler, pærer og poteter. 
Vi har testet den på alle disse, i tillegg til gulrøtter. 
Hva gjelder poteter, har vi testet den på vanlige nypoteter, og på mandelpoteter - som er en større utfordring med tanke på fasongen. 

Skrelleren fungerer etter vår mening best på poteter. 
I alle fall på faste poteter med jevn fasong. 
Ulempen er at skrellet er tykt, og svinnet dermed stort. 
Mandelpoteter er imidlertid ingen innertier, og her blir det et heller dårlig resultat. 

Epler? 
Skrelles greit, men ikke forvent supert resultat hver gang, det er ofte litt av skallet som blir igjen på eplet. 
I tillegg pakkes det ofte fullt i kniven. 
Men for all del: 
Skal du skrelle og dele ti epler til eplemos eller eplekake, og resultatet ikke trenger å være 100 prosent, så går det jo raskt! 

Pærer? 
Nei, det fungerte overhodet ikke for oss, i alle fall ikke med de pærene som selges i butikkene nå i november. 
Mulig det fungerer bedre til andre tider på året, med andre pæresorter. 

Gulrøtter? 
Dette var outsideren, og egentlig kun gjort av nysgjerighet: 
Kunne det kanskje fungre? 
Nei, grønnsaken er for hard, og sprekker idet vi trer den å spiddet. 

Konklusjon 

Vi synes ideen er god, men produktet har ikke overbevist. 
Vi irriterer oss over at skrelleren stadig løsner fra underlaget, og at vi dermed må holde den nede mens vi både dreier og passer på at kniven faller riktig mot skrelleobjektet. 
Det er også ganske irriterende at det stadig vekk pakker seg i skrellekniven, og at vi da må stoppe opp for å rense den. 
Et av argumentene for å ha en slik skreller, er vel at det skal gå raskere, og når du må stoppe opp for å rense knivene, tar det ekstra med tid. 

Skrelleresultatet er heller ikke helt overbevisende, vi får et bedre resultat om vi skreller med vanlig håndskreller. 

Dersom alt fungerer og rulla går uten stans, er det klart at det går fort unna å skrelle ti epler til søndagens eplekake - og med eplene ferdig delt og alt i orden - men da ser vi altså gjennom fingrene med at det kanskje sitter igjen skall litt hist og her. 

Skrelleren koster 399 kroner. 
Er den verdt det? 
Har du bruk for det? 

Vi synes ikke denne fungerer optimalt. 
Terningkast: 
3 

Hvorvidt du skreller så mye epler og poteter at du synes en investering på 400 kroner er verdt det, blir opp til den enkelte å vurdere. 
