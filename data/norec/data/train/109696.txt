TV-premiere:Bye & Rønning 

Ingen er bedre til å parodiere norske kjendiser enn Anders Bye. 

Det er befriende med et humorprogram uten studio og small talk eller noen annen form for introduksjon: 
Her går komikerduoen Anders Bye og Jon Niklas Rønning rett på sketsj. 

Programmet er så rett frem og kjapp i formen at man nesten blir litt paff over å få reinspikka humor så rett i fleisen. 
Duoen har skrevet alle tekster selv og visstnok skapt rundt 80 karakterer til serien som de nå får lov til å boltre seg i beste sendetid på lørdagskvelden på NRK1 med. 

Hvert program består av en hel haug sketsjer, parodier og musikkvideoer, så det må jo nødvendigvis bli litt varierende kvalitet på innslagene. 
Jeg kunne gitt alt fra terningkast to til seks hvis jeg skulle vurdert hver enkelt sketsj. 

Etter å ha sett første episode, må jeg innrømme at jeg er litt hmm, hva er konklusjonen på programmet i sin helhet? 
Jeg lo absolutt ikke av hvert innslag. 
Parodien på Grandiosa-reklamen er litt mer æsj enn morsom, men herregud, gutta drar på med ekkel fett- og kvisesminke og tar den helt ut. 
Vi må få skryte av NRKs sminkeavdeling. 
De får jo til de utroligste ting. 

Anders Byes Jan Thomas-parodi er fortsatt den eneste som gjelder. 
Sorry, «Torsdag kveld fra Nydalen». 
Og Jon Niklas' Ole Paus er like godlynt. 
Og om ikke Ingerid Bjørnov-parodien er hysterisk morsom, så er den i alle fall meget treffende og veldig flinkis. 
Anders Bye er i en egen klasse når det gjelder å parodiere norske kjendiser. 

Et høydepunkt i første episode er også musikkvideoen der gutta lar den gamle «Idol»-vinneren Kjartan Salvesen få komme tilbake i rampelyset med det bønnfallende refrenget: 
«Vær så snill, dette MÅ bli en hit». 
Det fungerer også fint med det enkle grepet å la Lydverkets Asbjørn Slettemark introdusere de musikalske innslagene. 

Episode to er bedre enn den første - og trekker opp helhetsvurderingen flere hakk. 
Jeg lo godt og kjente meg igjen i møtet med den bergenske taxisjåføren, og det er spenstig av Anders Bye å parodiere Ingrid Bjørnov i møte med den ekte Lillebjørn Nilsen - som altså er Byes egen svigerfar. 
Ingrid Bjørnov blir aldri den samme etter Anders Bye. 

Men aller best: 
Anders Byes parodi på Susanne Sundfør og musikkvideoen «White Foxes» (nå «Tight Boxer») er helt genial og viser alle stjernekvalitetene til Bye. 
Dermed glemmer vi det litt ujevne inntrykket fra første episode - og gir duoen terningkast fem. 

PS! 
Introen der Bye & Rønning er stjerner ute ved havet er veldig kul. 
Kan jeg få se sketsjen bak? 

CAMILLA NORLI 
