Speer LDR8442
DVD-brennere selges under mange navn. 
Denne utmerkede brenneren produseres av Liteon, men pakkes i forbrukervennlig eske med programvare og tilbehør, og selges under navnet Speer. 

Vi har tidligere vært inne på dette med samme grunnprodukt i forskjellige innpakninger. 
Dette er svært vanlig i forbindelse med data og elektronikkutstyr, og du kan lese mer om dette i denne artikkelen. 

LES OGSÅ: 

I dette tilfellet er det en brenner fra den velkente produsenten LiteOn som selges sammen med anerkjent programvare fra Sonic, og merkenavnet er for anledningen Speer. 

Snerten 

Det første som slo oss da vi pakket den ut av esken, var at den var påtagelig kortere enn andre brennere. 
Dybden fra front til bakkant er bare 170mm mens andre typer er tett oppunder 200. 
Dette er gunstig i små PC-kabinetter, hvor det blir mer plass og bedre luftsirkulasjon. 

Speer LDR8442 støtter 8x brenning på DVD+R, 4x brenning på DVD-R og DVD+RW, og 2X på DVD-RW. 
Lesing av DVD er oppgitt til 12x som maksimumshastighet. 

CD-R brennes og leses med opptil 40x, CD-RW overskrives med opptil 24x. 

Installasjon 

Brenneren kommer i retailutgave, med både programvare og festeskruer, og av en eller annen grunn følger også en helt unødvendig lydkabel med. 

Programvaren kommer fra Sonic, og inneholder MyDVD, ShowBiz, RecordNow og PowerDVD. 
Dette er en helt utmerket pakkeløsning, som gir mange kreative og praktiske muligheter for alle typer brenning. 

Både brenner og programvare lot seg installere uten protester, og også den siste versjonen av Nero 5 kjente igjen brenneren. 

Ytelse 

Brenning av DVD-R var midt på treet med 7:25 på 2 GB, men bortsett fra Sonys brennere, som er over et minutt tregere enn alle andre, skiller det ikke mye mellom brennerne. 
De ligger mellom 7:06 og 7:32 og Speer landet på 7:21. 

Overskriving av DVD+RW gikk på 6:56, som er en god andre plass etter Nec ND-2500 som klokket inn på 6:32. 
Dette er de enste to vi har testet som er under 7 minutter. 

Brenning av 2 GB DVD+R på 8x ble unnagjort på 5:18. 
Det er en klar andre plass, et drøyt minutt etter Plextor PX-708A, men 21 sekunder raskere enn Nec ND-2500. 

4GB på DVD+R klarte den på 8:22. 
Dette er 23 sekunder mer enn Plextor, men 40 sekunder raskere enn Nec og 1:36 bedre enn MSI! 

Konklusjon 

Denne brenneren er allsidig og rask. 
At den også er litt mindre i størrelse er også et pluss. 
Programvaren er også utmerket. 

Foretrekker du DVD+R formatet er dette den beste brenneren i forhold til pris, og en sterk konkurrent til Nec ND-2500. 
Plextor er fremdeles klart raskest, men til en pris som svir betydelig mer. 

Sjekk din forhandler for pris på denne brenneren, det er stor priskonkurranse på DVD-brennere for tiden. 

Mer nyttig fra DinSide Data: 
