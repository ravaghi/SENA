Widows:Spenningsfilm med klasse 

"Widows" er en kjærkommen påminnelse om at amerikansk underholdningsfilm fremdeles kan være noe for voksne mennesker. 

Fire yrkeskriminelle blir drept i et mislykket ransforsøk. 
Tilbake sitter enkene deres med mer gjeld enn de kan ha noe håp om å betjene og noen svært farlige folk i hælene. 
Hellet i uhellet er at bandelederen Rawlings (Liam Neeson) har etterlatt seg en notatbok med planer for et neste kupp. 
Dermed tar hans enke Veronica (Viola Davis) jobben selv. 

"Widows", som er skrevet av regissør Steve McQueen ("Shame", "12 Years a Slave") i samarbeid med Gillian Flynn ("Gone Girl", tv-serien "Sharp Objects"), er en sjeldent innholdsrik thriller. 
Dels fungerer den som en veldreid kuppfilm. 
Dels er den et sjeldent velspilt ensembledrama om en gruppe kvinner under press. 
Dels byr den på en nesten "The Wire"-aktig analyse av en hel by, Chicago, hvor det ikke er noen nevneverdig forskjell på forbrytere og politikere, og hvor ubehagelige spørsmål om rase og klasse dirrer under stort sett alt som skjer. 

I det hele tatt: 
"Widows" er akkurat den typen voksen, dyptpløyende, altoppslukende underholdning det er lettere å finne hos strømmetjenestene enn i kinoprogrammet nå til dags. 

Drama/Thriller 

USA 2018 

Regi: 
Steve McQueen 

Manus: 
Steve McQueen, Gillian Flynn 

Skuespillere: 
Viola Davis, Michelle Rodriguez, Elizabeth Debicki, Cynthia Erivo, Liam Neeson, Colin Farrell, Daniel Kaluuya, Robert Duvall, Brian Tyree Henry, Carrie Coon 

Aldersgrense: 
15 år 
