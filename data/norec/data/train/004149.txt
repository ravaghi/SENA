Le Passé
Bérénice Bejo i intenst og rørende familiedrama. 

CANNES: 
Mange fikk øynene opp for den iranske regissøren Asghar Farhadi etter at hans imponerende film Nader og Simin – Et brudd gikk på norske kinoer. 
Hans oppfølger er like sterk. 

Le Passé (The Past) er et intenst og rørende familiedrama, med sterke prestasjoner fra så vel store som små skuespillere. 
De er troverdige som familiemedlemmer i en vond situasjon, der alle roter det til for hverandre. 

Det skal godt gjøres å ikke la seg berøre av denne filmen! 

Smart og intelligent historiefortelling 

Iranske Ahmad (Ali Mosaffa) kommer tilbake Paris, fire år etter at han forlot kona Marie (Bérénice Bejo) og hennes to barn. 
Marie har innledet et nytt forhold til Samir (Tahar Rahim) som har kone i koma. 

Maries datter Lucie (Pauline Burlet) er sterkt mistilpass. 
Samirs sønn Fouad (Elyes Aguis) er sint. 

Ahmads inntog i huset setter i gang flere prosesser, der flere har uoppgjorte saker som nå kommer frem i lyset. 

Jeg liker måten Farhadi legger frem historien på. 
Han lekker stadig nye opplysninger i filmen, som gjør at vi gradvis forstår de ulike problemstillingene, og hvorfor hovedpersonene reagerer slik de gjør. 

Det er smart og intelligent historiefortelling som gjør filmopplevelsen større, bedre og mer interessant. 

I denne filmen er det dessuten mange tråder å følge, med flere intriger i gang, men Farhadis kloke regigrep gjør det svært enkelt å holde følge. 

Svært gode barneskuespillere 

Filmen skildrer dessuten mekanismer i en splittet familie som burde være lett gjenkjennelige også for norske seere. 
De voksne sliter med humørsvingninger og depresjon, barna mangler et fast anker i tilværelsen. 

Farhadi har fått frem noen svært gode barneskuespillere i avgjørende roller, og det er leit å se hvordan deres tilværelse formørkes av de voksnes krangler og feider. 

Pauline Burlet minner om en ung Marion Cotillard i rollen som Lucie, mens Elyes Aguis spiller Foads sinneutbrudd med høy energi og troverdighet. 

De voksne skuespillerne gjør også ypperlige roller. 
Bérénice Bejo (The Artist) er gnistrende i rollen som hardt prøvet mor, som har skjulte motiver for sine handlinger. 
Hun føler seg på en måte presset inn i en livssituasjon hun kanskje egentlig ikke ønsker. 

Ali Mosaffa er behersket og tilbakeholden som Ahmad, som møter utfordringene med stor tålmodighet. 
Tahar Rahim spiller Samir med dårlig skjult sorg bak fasaden. 
Han føler også at sin posisjon som familiens mann trues av eksmannens tilstedeværelse i huset. 

Le Passé er et dyktig fortalt drama som garantert vil finne veien til norske kinoer. 
Du får da et sterkt møte med en preget familie, og får se hvordan de takler motgangen høyst menneskelig, på godt og vondt. 

Asghar Farhadi har begått en ny imponerende film, og jeg tør spå at ingen som likte Nader og Simin – Et brudd blir skuffet av Le Passé. 
Historien er en annen, men tematikken og kvaliteten er den samme. 

(Le Passé vises i hovedprogrammet på filmfestivalen i Cannes. 
Norsk premieredato er ikke kjent) 
