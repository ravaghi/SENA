Mot ny «Singstar»-feber
Akkurat idet PS2-favoritten «Singstar» begynner å bli litt vel sidrumpa, lanseres PS3-versjonen av spillet. 
Og det er god grunn til å juble. 

Med «Singstar»-serien har Sony fanget beduggede sangstruper i det ganske land med det ene spillet etter det andre siden 2004. 

Hele 13 «Singstar»-spill har blitt lansert i Norge, uten at noe særlig mer enn låtutvalget har endret seg. 
Nå døyver derimot PS3-versjonen av spillet det gryende gjespet. 

For nyhetene er mange, gode og spennende: 

* Du kan nå kjøpe nye låter over nett. 
44 låter vil være tilgjengelig til lansering, og Sony har lovet jevnlig påfyll av både helt nye sanger og sanger fra tidligere «Singstar»-utgivelser. 
Prisen er heller ikke helt ille: 
Ti kroner koster hver låt. 

* Du kan stille inn Playstation Eye-kameraet (kjøpes separat) til å automatisk ta bilder og video når du og vennene dine synger. 

* Disse bildene og videoene kan så lastes opp til onlinedelen av «Singstar» og deles med andre. 
Miljøet kan stemme på og kommentere videoen din, og jeg ser definitivt konturene av et dedikert karaokemiljø her. 

* Når du er koblet til nett lastes også poengsummen din opp på globale rankinglister, noe som øker konkurranseaspektet relativt dramatisk. 

* Trådløse mikrofoner er på vei - de rakk dessverre ikke lanseringen, men de skal komme over nyttår en gang. 

* Den visuelle innpakningen har i tillegg blitt usedvanlig lekker. 
Det har ikke så mye å si på opplevelsen, men det skader nå heller ikke at det ser såpass pent ut heller da. 

* Alt er lokalisert til norsk. 

* 
Og en nyhet mange garantert vil sette pris på til slutt: du kan nå skru vokallyden fra originalsangen nesten helt av - eventuelt kan du la den skrus av og på automatisk i takt med om du synger selv eller ikke. 

Selve sangopplevelsen er riktignok temmelig lik. 
Når du faktisk synger en låt, er det lite som skiller PS3-versjonen av «Singstar» fra de foregående utgivelsene. 

Jeg må også få si at låtutvalget ikke akkurat er etter min smak denne gangen, det er ikke mye her jeg har lyst til å synge for å si det sånn. 

Men nyhetene endrer virkelig helhetsopplevelsen til det bedre - på relativt dramatisk vis. 

Og dette er i tillegg i større grad en anmeldelse av «Singstar» som generell plattform på PS3, enn en anmeldelse av den første PS3-disken. 

PS: 
I salg fra fredag 7. desember. 
