"Harajuku":Rotløs ungdom 

Filmanmeldelse: 
"Harajuku" er en tidvis svært god film om noen kaotiske, livsomveltende timer i et ungt menneskes liv. 

Harajuku er et distrikt i Tokyo hvor cosplay-interessert ungdom samles for å leve ut fantasiene sine. 
Det er også stedet 15 år gamle Vilde (Ines Høysæter Asserson), som sminker seg og farger håret sitt som en japansk tegneseriefigur, vil dra til når livet hennes plutselig en dag rakner. 
Men først må hun ta kontakt med faren hun knapt har møtt (Nicolai Cleve Broch). 

Regissør Eirik Svensson og manusforfatter Sebastian Torngren Wartin tok for seg rotløs Oslo-ungdom også i "Natt til 17." (2014). 
I "Harajuku" får de mye ut av et begrenset antall locations – først og fremst Oslo S pluss noen visuelt effektive innklipp fra Vildes forgjettede Harajuku – og to–tre scener som bæres av lite annet enn skuespillere og dialog. 
Aller sterkest virker kanskje et 15 minutter langt, følelsesladd møte mellom far og datter på Burger King. 

Men "Harajuku" har også sine transportetapper og en finale som nærmer seg noe ukledelig hysterisk. 
Det er sannelig ikke godt å si om filmen hadde tjent på å være lenger eller om Svensson og Wartin tvert i mot burde ha rendyrket det novelleaktige ved den. 

Roy Søbstad 
