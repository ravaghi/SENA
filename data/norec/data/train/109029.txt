Film:Tøffe jenter i sjørøverkamp 

Fin og energisk Disney. 
Men ikke for de aller minste. 

Tingeling og hennes handlekraftige venninner i Drømmehagen er drømmestoff for de helt unge kinogjengerne. 

Denne gang kommer motstanden fra uventet hold: 
Feen Zarina greier ikke helt å tilpasse seg hva som er ventet av henne; hun kan ikke la være å selv eksperimentere med tryllestøv av ulike sorter. 
Det skal få nifse konsekvenser. 

Tingeling, som alle filmhelter, utvikler seg. 
Ikke alltid nødvendigvis til det helt gode. 
Og det er ikke til å unngå at de etter hvert både ser ut, snakker og reagerer som tegneserieverdenens svar på Oslo Girls. 

Dessuten er ikke handlingen aldeles lett å følge med på innledningsvis. 
Derfor er dette ikke nødvendigvis en fulltreffer for de aller minste. 
Men det hjelper, hvis man er litt innenfor Tingeling-universet fra tidligere. 

På den annen side: 
Det er utrolig mye kvalitet i denne filmen, ikke minst visuelt: 
Flotte bilder, meget god energi, persontegninger og rammer av det helt strålende slaget. 

«Tingeling og sjørøverfeen» er en type film som får hundretusenvis av mennesker på kino, skreddersydd som den er for barn-i-følge-med-foreldre-segmentet. 
Pluss de litt større jentene, som kan og vil gå sammen med venninner. 
(Gutta vil nok, dessverre, har ørlite vanskeligere for å innrømme hvor moro de har hatt det.) 
