Marte Wulff:«Jacket» 

(Definitely Records/Sonet) 

En søt og helt ufarlig debut fra Wulff. 

Det spås at 2006 kommer til å bli de kvinnelige norske popdebutantenes år, og først ut er den 25 år gamle kristiansandjenta Marte Wullf. 
Mange har nok allerede hatt hennes søtladne, sekstitallinspirerte «Carousel (Of Love)» sirkulerende på hjernen, som følge av dens egenskap som lydspor til en heftig roterende TV-reklame. 

Sangen runder av platen, men kan neppe kalles representativ. 
For Wulff er selvfølgelig like ungpikemelankolsk som tendensen er blant den voksende skaren av våre kvinnelige singer/songwritere med piano og gitar som ledende instrumenter. 
Heller ikke uventet egentlig, låter det riktig så pent og sympatisk. 
Med den valsende og ytterst velskapte popperlen og radiogjengangeren «Lady» må man kunne si at Wulff har lagt lista en smule høyt for seg selv. 
Målt mot denne blir nemlig de resterende låtene, med visse unntak, skuffende anonyme og tamme. 
Får håpe Wulff kaster noen av disse «fåreklærne» ved neste utgivelse. 
