Marvel's Daredevil S01 E01-E05
Suveren superheltserie. 

Uten syn, med fire andre sanser i høyspenn, kjemper Matt Murdock en hard kamp mot kriminalitet i New York. 
Om dagen er han en fersk advokat, mens om natten suser han gjennom byens mørkeste avkroker på jakt etter rettferdighet. 

Marvel's Daredevil er et nytt forsøk på å gi liv til en av tegneserieselskapets mest kjente superhelter. 
Da Ben Affleck på pinlig vis snublet seg gjennom Daredevil-filmen i 2003 gikk det katastrofale resultatet raskt i glemmeboken. 

Med Netflix på laget, og et veletablert filmunivers i bakhånd, er alt nå snudd på hodet. 
Charlie Cox, i hovedrollen som Murdock, leder i denne nye serien an et ensemble dyktige skuespillere i en svært velprodusert produksjon som setter en ny standard for strømme- og superheltserier. 

Tar sin plass blant blockbusterfilmene 

Marvels store fortellerunivers, også kjent som Marvel Cinematic Universe (MCU), knytter sammen alle superheltfilmer fra selskapet siden 2008. 
Denne serien er også en del av dette og tar utgangspunkt i ødeleggelsene etter rominvasjonen i The Avengers (2013). 

Området Hell's Kitchen i New York er totalt ødelagt og gjenoppbyggingen er infiltrert av flere ulike kriminelle grupper. 
Alle har egne interesser, alle har egne mål og alle har egne metoder for å oppnå dette. 
I sentrum for det hele står forretningsmannen Wilson Fisk, spilt av en dempet Vincent D'Onofario. 

Marvel's Daredevil har et stort rollegalleri og bruker serieformatets mulighet til fordypning, og gir oss god tid til å bli kjent med personene på begge sidene av loven. 

Wilson Fisk er for eksempel ikke en mann som utelukkende jakter på penger og ødeleggelse, slik klassiske skurkeskildringer ofte forenkler en kompleks psyke. 
Serien følger også forholdet til hans fremtidige kone, et kjærlighetsforhold som gir serien dybde og ulike moralske perspektiver på ondskap og kriminalitet. 

Denne evnen og lysten til å fordype seg i figurene gjelder ikke bare hovedskurken i Marvel's Daredevil, men nær sagt alle personer som krysser vei med Murdock og hans jakt på rettferdighet. 

– What do you actually see? 
A world on fire. 

Ikke mer enn et vanlig menneske 

Også helten selv er ikke uten arr, både bokstavelig og i overført betydning. 
For Daredevil har ikke en overnaturlig eller utenomjordisk kraft, slik Thor og Captain America har, eller et lass av penger til å kjøpe seg ut av alle problemer, slik Iron Man kan. 
Han er et menneske, med begrensninger og svakheter, som blir skadet og som blør. 

Serien holder seg hele tiden på et lokalt plan, handlingen er konsentrert til Hell's Kitchen, og med tydelige grep unngår også serieskaperne spørsmål som hvorfor ikke The Avengers-gruppen selv går inn for å rydde opp i grumset som etterhvert vokser frem. 

Menneskeligheten Murdock viser i sine forhold til advokatkompisen Foggy Nelson (Elden Henson) og assistenten Karen Page (Deborah Ann Woll), og ikke minst til sykepleieren Claire Temple (Rosario Dawson), forsterker de dramatiske og brutale øyeblikkene som er effektfullt brukt på de rette plassene. 

Skiller seg fra tegneserien 

I motsetning til Iron Man, som utkjemper sine absurde slåsskamper i stor skala i sin egen filmtrilogi, bygges spenningen i Marvel's Daredevil opp med følelser og moralske konflikter. 
Murdocks balansegang mellom idealistisk advokat og sårbar superhelt fremkaller den samme intense nerven fra tegneserieheftene. 

Samtidig er forskjellene mellom opphavsmaterialet og tv-serien markante. 
Matt Murdock er i Marvel's Daredevil en mann med tvil, med frykt, med tvetydighet, og med følelser, alt i større grad enn tegneserieutgaven. 

Ved å gjøre materialet til sitt eget lykkes Netflix og Marvel så godt som de gjør med denne serien. 
Dette vil opprøre noen purister, men faktum er at etter fem episoder er det lett å slå fast at Marvel's Daredevil er en av Netflix' beste serier. 
Og ikke minst en av de beste superheltseriene til dags dato. 

Alle 13 episodene blir lagt ut på Netflix den 10. april. 

Les mer om Marvel: 
