Å drepe en konge
Denne filmen er det vel lov å karakterisere som et gangsterdrama. 
Den baserer seg på en autentisk historie som utkriget seg i 1949: 
En liten, ærlig bit av politikorpset i Los Angeles i California kjempet mot ett menneske. 
Ett menneske – Mickey Cohen fra New York. 
Han hadde underlagt seg deler av LAs blodomløp: 
Spillevirksomheten, dopet, våpnene, klubbene, bordellene. 
Han hadde byens nøkkelpersoner i sin lomme. 
Han kalte det hele for fremgang. 

Denne lille enheten innen politikorpset jobbet "under cover". 
Den ble av de ytterst få som kjente til den døpt for "Gangster Squad". 

Filmen er tradisjonell , en parallell til "Public Enemy" med Johnny Depp, som tok for seg livet til en av forbudstidens store gangstere. 
Den er tradisjonell i sin oppbygning, i sin form, i sin stil. 

(Anmeldelsen fortsetter under bildet) 

Det betyr absolutt ikke at den er kjedelig. 
Ikke ett sekund. 
For det tradisjonelle og forutsigelige er skapt med smarthet i både struktur og i selve billedutsnittene. 
I tillegg med et cool design. 
Og med et lydspor som både er kopi og gjendiktning av den tids swingmusikk. 

Det er en film stappende full av vold. 
Det skytes med pistoler, med revolvere, med halvautomatiske geværer. 
Det settes fyr på ting. 
Man slåss på tørre never så ketchupen driver. 
Og biler som i dag er klassiske veteranbiler forfølger hverandre så sanden fyker, dekkene hviner og kommunikasjonen mellom bilene er skapt av dødelig stål – houh! 
Men gudskjelov serveres vi lite skomakerrealisme, de verste ting skimtes bak matte ruter eller bare høres. 

Til å gestalte de forskjellige , hardkokte utgavene av menneskeheten, har filmen en bred liste av meget kompetente aktører: 
Der å nevne Josh Brolin (blant annet "No Country for Old Men"), han tolker denne lille enhetens leder. 
Gangsterkongen de jakter på spilles av den mangfoldige Sean Penn (blant mye annet "Milk"). 

Sum: 
Et smart, stilbevisst utsnitt av USAs blodige fortid. 
