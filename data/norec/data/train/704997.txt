Eventyrlige Alice i horrorland
At Alice Cooper spilte samme dag som humorfestivalen startet, er sikkert en tilfeldighet. 
Men Cooper gikk på mange måter humoristene i næringen på Tjensvoll i går kveld. 
Det er sjelden man får gleden av å oppleve en artist som er så proppfull av selvironi. 
Samt massevis av rå energi. 

Cooper dro fram det aller beste fra en lang karriere, lot unge fans smake på gamle godbiter, og oppdaterte gamlingene med «Woman of mass distraction» og «Dirty Diamonds» fra fjorårets glimrende utgivelse med samme navn. 

Fra den pompøse, litt harry åpningen (med musikk fra «Phantom of the Opera») til «Under my wheels», som var avslutningslåten, hadde Alice Cooper og det eminente bandet hans publikums fulle og hele oppmerksomhet. 

Diverse kostymeskifter, dansere og skuespillere, blant annet Coopers datter, ga showet det krydderet som hovedpersonen hadde lovet på forhånd, og mer til. 

I den morbide balladen «Only women bleed» danset Coopers blodige datter vakkert, falt sammen i en blodpøl, for så å sørge for at faren fikk på seg tvangstrøya og ble straffet etter alle kunstens regler. 

Etter hvert måtte også hans bustete hode av, ved hjelp av den omreisende giljotinen, til tonene av deilige «I love the dead». 

Siste låt før ekstranummer var, ikke uventet, «School's out», en allsanghøjdare som kun måtte se seg slått av første ekstranummer, selve superhiten, «Poison» fra 1989. 
Når man ser bort fra alle spesialeffektene, parodiene, kostymene, det glimrende lysshowet og hovedpersonens knallharde tilstedeværelse og levende mimikk, hva står man igjen med da? 

Svar: 
Et fantastisk dyktig og samspilt band, som blant annet inneholder Kiss-trommis Eric Singer, og en vokalist som vet å finne essensen i hver eneste låt og spytte den ut over et takknemlig publikum. 

Alice Cooper kjører ikke noe sololøp. 
Han slipper til musikerne, og viser at de er en viktig del av helheten. 

Samtidig er det ingen tvil om hvem som er sjefen. 
Han en rockelegende med gusten hud og flokete hår. 
Det ene øyeblikket freser han etter bøddelen sin, i det neste vrikker han seg rundt med den fjollete håndveska Paris Hilton kastet fra seg da hun ble angrepet av egen chihuahua, og får publikum til å brøle av latter. 

Alice Cooper har absolutt alt som trengs for å lage et fullverdig rock'n'rollshow. 
Hardrockerne i distriktet som ikke hadde gyldig fraværsgrunn i går, får nedsatt karakter i faget rock. 
