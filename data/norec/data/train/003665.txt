Scott Pilgrim vs. The World
Overfladisk, men forrykende komedie. 

Scott Pilgrim vs. The World må være laget for hardcore spillfreaks med ADHD. 
Det er en forrykende komedie med et fyrverkeri av visuelle effekter, sprø innfall og bisarre virkemidler. 

Det kan nok av og til føles litt masete, men for det meste er det morsomt! 
Det er lagt så mye energi og oppfinnsomhet i hvert eneste bilde, at jeg gir meg over. 

Jeg satt kanskje ikke igjen med mye etterpå, men filmen underholdte hardt mens den pågikk! 

Sju onde ekskjærester 

Scott Pilgrim (Michael Cera) faller pladask for den mystiske Ramona Flowers (Mary Elizabeth Winstead). 
Men for å få henne, må han overvinne hennes sju onde ekskjærester. 

Siden dette finner sted i en fantasiversjon av virkeligheten, kan Scott ta i bruk uvanlige metoder. 
Den spinkle gutten er selvsagt en dreven utøver av kampsport a la Mortal Kombat og japansk anime, men kan også sprenge en motstander til småmynter i en bassduell. 

Her finnes ingen grenser, og det er morsomt å se på! 

Oppfriskende energi 

Filmen er basert på en tegneserie av Bryan Lee O'Malley. 
Manusforfatter og regissør Edgar Wright har overført seriens ville billedspråk til film med stilsikkerhet. 

Vi føler at vi virkelig er i en grenseløs tegneserie, bare med virkelige figurer. 

Wright går ikke av veien for å understreke actionsekvensene med opplagt animerte effekter, og det fungerer som fy! 
Det gir filmen en ekstra energi som er oppfriskende. 

Sjarmerende naiv 

Michael Cera spiller i bunn og grunn den samme rollen som han gjorde i Arrested Development, Juno og Superbad, den søte og sjenerte unggutten med det krøllete håret og de store øynene. 

Som Scott Pilgrim utstråler han den samme sjarmerende naiviteten. 
Typecast? 
Definitivt. 
Men han tåler det litt til. 
I denne filmen er han en selvfølgelig helt, og vi jubler når han får det til. 

Overfladisk, men morsomt 

Med en gang filmen er over satt jeg likevel tomhendt tilbake. 
Det er i høy grad en overfladisk filmopplevelse. 
Den lærer oss lite om livet og kjærligheten. 

Men Edgar Wright og co greide iallefall å få meg til å le. 
Den har også et kult soundtrack. 

Og Scott Pilgrim vs. The World fikk meg til å lure på hvor den gamle Nintendo NES-konsollen min er. 
Game over 
