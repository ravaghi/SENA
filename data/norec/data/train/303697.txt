Veien til en kvinnes hjerte kan gå via Mary Black
Husker du «Only A Woman's Heart»? 
Nå er stemmen fra Irland tilbake. 

ALBUM: 
Om du har glemt Mary Black, så husker du garantert «Only A Woman's Heart» - en duett med henne og Eleanor McEvoy (som også skrev låten) tidlig på 90-tallet. 
Vi snakker om to kvinner som virkelig har satt Irland på det musikalske kartet. 

Det tok Mary Black seks år å følge opp «Speaking With The Angel» (2000) og nye seks år før hun nå gir ut «Stories From The Steeples» (etter navnet på studioet i Dublin). 

Vellyd Trenger du bevis for at Black innehar en av de fineste kvinnestemmene på denne siden av Atlanterhavet, kan du bare sette på denne nye demonstrasjonen av renhet, skjønnhet og pur vellyd. 

Albumet åpner med «Marguerite And The Gambler», skrevet av Ricky Lynch og inspirert av maleriet «The Falconer», som henger i Cork Art Gallery - og kanskje litt av Bob Dylans «Lily, Rosemary and the Jack of Hearts». 

Gjester Black har med seg gjester her også, Imelda May fra Dublin - som har en rockabilly-karriere i USA - amerikanske Janis Ian og irske Finbar Furey (i hans egen «Walking With My Love», et annet høydepunkt). 

Blant låtskriverne er også Blacks sønn Danny O'Reilly, hans tre låter er alle fulltreffere. 
Her har vi et lysende låtskrivertalent. 
Sjangermessig er dette pop med røtter i Irlands rike tradisjonsmusikk - med feler og trekkspill som krydder i det hovedsakelig akustiske lydbildet. 

Ei perle av et album, mykt som grasset på den grønne øya. 
