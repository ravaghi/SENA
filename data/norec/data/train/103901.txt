Bon Jovi:«This Left Feels Right» 

(Island/Universal) 

Gamle hits i ny, ukledelig drakt. 
At unge popjyplinger tar grovt for seg av fortidens musikalske skatter og vanskjøtter dem, er ille. 

Men at gamle helter ompusser sine egne minneverdigheter til det ugjenkjennelige - og til det verre, er direkte trist. 
Mulig Bon Jovi har ment det humoristisk når de nesten konsekvent har forandret de kraftfulle rockelåtene til grelle ballader (ja, det gjelder altså både «Livin' On A Prayer», «It's My Life», «Keep The Faith» og «Bad Medicine»), men morsomt er det ikke. 
Bluesversjonen av «You Give Love A Bad Name» kommer heldigvis som et lyspunkt midt i denne tragedien av en plate som heller ikke holdes oppe av en ganske fin versjon av «Born To Be My Baby». 
Dette er en helt unødvendig plate som bare kommer til å trampe i hjel gamle, gode minner. 
