Willie for viderekomne
Jo eldre han blir , jo mer høres Willie Nelson ut som en jazzmann. 
Nå er han 81, og behandler melodier først og fremst som noe han kan improvisere over — enten det er med de uforlignelige kassegitarsoloene eller uforutsigbare fraseringene sine. 
Det er ingenting galt i dette. 
Countrymusikken hadde tjent på å ha flere så uredde utøvere som Willie. 
De søkende kvalitetene hans kommer spesielt godt frem på «Willie’s Stash, Vol. 
1: December Day». 
Sammen med søsteren Bobbie (83) på piano og resten av bandet Family (41), tar han her for seg et utvalg favorittlåter i tilbakelent, akustisk format. 
Veteranlaget begynner med Irving Berlins «Alexander's Ragtime Band» og er innom perler som Al Jolson og Saul Chaplins «The Anniversary Song» før de runder av med Willies egen «I Never Cared for You». 

Det ligger mye lun musikkglede i disse innspillingene. 
Men 18 sanger i samme leie blir likevel en drøy dose. 
De som ikke fikk med seg juni-utgivelsen «Band of Brothers» - Willie Nelson gir ut så mange plater at knapt noen får med seg alle - kan med fordel sjekke ut den først. 
Mens «December Day» er mest for viderekomne fans, er «Band of Brothers» et album både countrypuristene og skapjazzerne kan nyte. 
