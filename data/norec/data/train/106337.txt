Kjedelig kylling
Et mer hjernedødt spill for barn enn «Chicken Little: 
Ace in action» skal du lete lenge etter. 

Det er grunn til å bli skeptisk når det reklameres med at et spill er basert på en storfilm med samme navn. 

Det betyr ofte at spillet er helt likt filmen, og det er for så vidt greit nok, eller at spillutviklerne har kokt i hop et spill for å smi mens storfilmen er varm - noe som ofte er langt verre. 

Sistnevnte er tilfellet her. 
Jeg har ikke sett filmen, men jeg vil tro den går ut på annet enn at den lille kyllingen går rundt og skyter alt som rører seg. 

Man styrer Ace, som er alter egoet til Chicken Little. 
Sammen med vennene Runt, Abby og Fish-Out-of-Water skal han ta rotta på gale Foxy Loxy og onde Goosey Loosey, som forsøker å ta over verden. 

Hele innledningen, og resten av spillet for øvrig, er på engelsk, slik at små barn ikke skjønner noen ting. 
Ikke at de behøver å forstå så mye - handlingen går bare ut på å plaffe ned onde roboter. 
Ace er fotsoldat, Runt skal få has på dem fra tanksen mens Abby skyter dem fra romskipet sitt. 

Konseptet er altså følgende: 
Skyte, skyte, skyte roboter - med alt fra granater til håndvåpen. 
Spillet er ikke så blodig, så sånn sett er det nok ikke skadelig for barnesinnet. 
Det er bare så utrolig kjedelig og hjernedødt å vandre rundt som en prikk på skjermen som skal skyte ned alt som rører seg. 

Dersom du trodde dette var et uskyldig kyllingspill til barna - tro om igjen. 
Gi dem heller et Nintendo-spill, med for eksempel Mario, Yoshi eller Princess Peach i hovedrollen. 
De er søte, morsomme og litt utviklende. 
