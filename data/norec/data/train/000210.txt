Frikjent S01 E01-05
Godt, men forutsigbart krimdrama. 

2. mars er det premiere på TV2s nye serie Frikjent. 
Historien er inspirert av Birgitte Tengs-saken, men dette er ikke en hardkokt krimserie. 

I Frikjent er det ikke selve drapssaken som er det viktigste. 
Dette er et interessant karakterdrama som fokuserer på hva en slik hendelse kan gjøre med ei lita bygd og menneskene som er involvert. 

Serien, som er spilt inn i Årdal og Lerdal, er som et postkort fra Norge, med naturbilder som vil imponere det internasjonale markedet, og den holder et høyt produksjonsnivå, men klarer ikke å holde på spenningen hundre prosent gjennom de fem første episodene. 

Frikjent, men likevel dømt 

Nicolai Cleve Broch spiller Aksel Borgen, en suksessfull forretningsmann som har bodd i Asia de siste 20 årene. 
Livet er bra for Aksel, han har en fin familie og tjener gode penger, men når han vender tilbake til hjembygda Lifjord for å hjelpe den lokale hjørnesteinsbedriften Solar Tech fra konkursens rand, skjærer det seg. 

Som 18-åring ble Aksel dømt, men deretter frikjent for drapet på kjæresten Karine. 
Håpet om at tiden har leget alle sår faller fort i grus når han setter sine ben i hjembygda for første gang på 20 år. 

Selv om han ble frikjent er han fortsatt dømt i de flestes øyne, og Karines mor og administrerende direktør for Solar Tech, Eva Hansteen, spilt av Lena Endre (Wallander, Menn som hater kvinner), takler ikke gjensynet med det hun tror er datterens drapsmann. 

Fokus på karakterutvikling 

Frikjent er mer et familiedrama enn en krimserie, det er tydelig at manusforfattere Anna Bache-Wiig (Mammon, Koselig med peis) og Siv Rajendram Eliassen (Den som dræber, Svein og Rotta) er mer interessert i rollefigurenes utvikling enn selve drapet, og hvilke motiver de forskjellige figurene har for å handle slik de gjør. 

Med rollefigurer som er såpass sammensatte som her, er det i utgangspunktet ikke noe problem. 
Det er interessant å se hvordan Aksel forsøker å sjonglere dobbeltlivet med kone og barn som ikke aner noe om fortiden hans på den ene siden, og en tilværelse der han har «morder skrevet i panna» på den andre siden. 

Spesielt er det spennende å følge utviklingen til Eva Hansteen, hvordan sorg og fortvilelse går over i sinne og desperasjon, og hvordan hun manipulerer sin egen familie for å ødelegge for Aksel slik at han får den straffen han fortjener. 

Best når han er verst 

Skuespillet i serien er for det meste godt, bortsett fra at Nicolai Cleve Broch og Elaine Tan som spiller kona, ikke har kjemi overhodet. 
Jeg sliter også med å tro på Cleve Broch i businessmann-rollen når han prater forretninger på engelsk med sine malaysiske og kinesiske kolleger (at Aksel for øvrig kun går i dress, uansett situasjon, er også veldig merkelig). 

Han er imidlertid svært god når Aksel får kjenne bygdehatet på kroppen, og når vi ser at han sliter med å takle frustrasjonen og raseriet som veller opp når det rotes i fortiden. 

Lena Endre er på sin side strålende i rollen som Eva, og også Synnøve Macody Lund, som spiller den ene ekskjæresten til Aksel, er god. 
Samspillet mellom Cleve Broch og Macody Lund er svært bra fordi kjemien mellom dem er god. 

Forutsigbar handling 

Frikjent har altså mange gode kvaliteter som gjør at dette er en serie det er verdt å følge utover våren. 
Problemet er at serien, i løpet av sine fem første episoder, ikke har klart å overraske meg en eneste gang. 

Selv om det er de mellommenneskelige relasjonene som er i fokus, er det en krimgåte som ligger i bunn her, men denne utvikles for tregt og jeg forventer alle vendinger denne delen av historien tar. 

I femte episode, altså halvveis i sesongen, kommer det et vendepunkt som jeg forutså allerede i første episode, det setter meg i fare for å falle av. 
Handlingen må tilspisse seg i de kommende episodene for å ta serien et nivå videre, men gjør den det kan Frikjent bli en av de bedre norske seriene i år. 

Kommer du til å følge med på «Frikjent»? 
Si din mening om serien i kommentarfeltet! 
