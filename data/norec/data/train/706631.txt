Middels godt
Berit Nordstrand har med seg Klaus Sonstad i sin siste bok, men ellers er det mye som går på repeat. 

Bra Godt 

Berit Nordstrand og Klaus Sonstad 

179 sider 

Gyldendal 

Klaus Sonstads gode penn og smittende humør er det som gjør «Bra godt» til litt mer enn bare enda en Berit Nordstrand-bok. 
Det er nok mange som kan kjenne litt på både prestasjonsangst og trass i møte med den tilsynelatende perfekte legen og seksbarnsmoren, hun som bare serverer hjemmelaget mat med perfekt næringsinnhold og som drømmer om at alle vi andre skal gjøre det samme. 
Sonstad klarer å lokke fram en person av kjøtt og blod på en annen måte enn vi har sett i Nordstrands tidligere bøker, og han beskriver henne som en kvinne som blir på gråten når hun ser folk fylle handlevognene med usunn mat og som bare ønsker å hjelpe. 

Nå vel. 
Hun har også sin egen produktlinje med ulike matvarer, en suksessrik foredragsvirksomhet og en rekke bestselgende bøker, så det går an å tenke at det finnes andre motivasjoner også. 

Men uansett: 
Sonstad setter sin egen helsereise inn i teksten, og forteller hvordan han har gått ned i vekt med Nordstrands metode. 
Så får vi enda en gang vite hvorfor det er viktig med god tarmhelse, økologisk mat og naturlige råvarer. 
Mange av oppskriftene er variasjoner av ting Nordstrand har laget før, og mye smaker fortsatt midt på treet. 
Både kyllingsuppe og søtpotetkorma var helt greit etter at vi hadde tilsatt salt, om enn litt kjedelig. 
Bringebærsorbet laget på avokado gikk derimot ned på høykant hos både store og små, og til og med brownie med bønner ble spist, selv om det ikke ble etterlyst noen ny runde av akkurat den varianten. 
Boken ser innbydende ut, med gode matbilder og lettfattelige oppskrifter. 
Om det er sunt? 
Det får andre avgjøre, men jeg registrerer at Nordstrand ofte blir kritisert fra ernæringsfaglig hold. 
