Logitech Mini Boombox
Det trenger ikke å være vanskeligere enn dette. 

Er du på jakt etter en bitteliten trådløs Bluetooth-høyttaler for å få lyd av mobilen eller nettbrettet ditt? 

Da kan Logitechs Mini Boombox til rundt 650 kroner være verdt en titt. 

Førsteinntrykk 

Vårt eksemplar var sort med røde sider, noe vi synes den kler godt. 
Vi merker selvsagt at den ikke har samme materialkvalitet som rålekre Geneva XS, men den er for det første større, og ikke minst langt dyrere. 

Sortert etter pris faller det langt mer naturlig å sammenligne med Lingo Xtatic, og av de to synes vi Logitechen er klart å foretrekke utseendemessig. 
Målt etter størrelse er det også fristende å trekke fram den kule, men litt dyre Jawbone Jambox, som vi nesten ble forelsket i da vi testet den. 

All betjening av Boomboxen skjer ved å berøre den trykkfølsomme toppen, som også lyser opp når du trykker på den. 

Her kan du justere volum, og på vår iPhone kunne vi også skifte spor, eller spole direkte i låtene. 
Det skal også være mulig å bruke Boomboxen som en trådløs høyttaler når du prater i mobilen, praktisk hvis flere i rommet skal høre på samtalen. 

På baksiden har du av/på-bryteren, USB-inngang for lading, samt en AUX-inngang for tilkopling av lydkilder. 
Det er imidlertid Bluetooth som er hele nøkkelen med dette produktet: 

Via Bluetooth kan du altså spille av musikk fra enhver Blutooth-kompatibel enhet, enten det er mobilen, PC-en eller nettbrettet ditt. 
Selv brukte vi en iPhone 4, og sammenkoblingen mellom de to enhetene var helt uproblematisk. 
Det er også greit å vite at sammenkoblingen bare gjøres en gang så lenge Bluetooth er aktivert på mobilen; etter dette vil de altså koble seg sammen automatisk. 

Den fysiske størrelsen er så beskjeden at Boomboxen tar minimal plass på bordet, i tillegg til å gli ubemerket ned i en hvilken som helst veske. 
Vi lar oss også friste av den oppgitte batteritiden, som i bruk er på hele seks timer. 

Alt dette er faktorer som øker sjansen for at du faktisk gidder å ta den med på tur, og gir pluss i vår bok. 

Det vi ikke liker så godt er at Logitech sier at den krever hele fire timer for full oppladning når batteriet har gått tomt. 
Det er uvanlig lang tid. 

Se video av Boomboxen i bruk her: 

Konklusjon 

Jeg liker Boomboxen fordi den ser bra ut, er enkel i bruk og låter bra nok til sitt bruk. 
Den spiller kanskje ikke like høyt som Lingo Xtatic, men den låter til gjengjeld bedre. 
Lydmessig synes jeg den minner mye om Jawbone Jambox, selv om den ikke klarer å spille så høyt før lyden begynner å vrenges. 
Trøsten er imidlertid at Boomboxen er langt billigere, ettersom Jamboxen fortsatt koster rundt 1200 kroner. 

Det gjør rett og slett Logitechs Mini Boombox til et godt kjøp. 
