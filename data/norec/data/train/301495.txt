Fengende kraftpakke fra Kåfjord-brødre
Violet Road fester grepet på plate nummer fire. 

ALBUM: 
Violet Road kan ha både bandøving og familiefest samtidig. 
Fire av bandets fem medlemmer, Håkon, Hogne, Halvard og Herman Rundberg fra Kåfjord i Troms, er søsken. 
Femtemann er Kjetil Holmstad-Solberg fra Andøya. 

De har gitt ut plater siden 2008, men fikk distribusjon først med «Violet Road» i 2011. 

Storslått Noen plater tar tid før de «åpner seg», andre treffer umiddelbart. 
«Back To The Roadshow» faller definitivt inn under den siste kategorien. 
Det er en musikalsk lykkepille som smaker ekstra godt når sommeren nå nærmer seg. 

Albumet er storslått, uten å bli pompøst, og føles dessuten vedlig jovialt. 

Bandet låter som en miks av norske band som a-ha, Donkeyboy, The Margarets og Real Ones og skotske Teenage Fanclub. 

Åge er fan Åge Aleksandersen har forelsket seg i dem forlengst, etter å ha hørt «Can You Hear The Morning Singing» (2011) på radioen. 
Han slang seg til og med med på låta «Last Days In India» på gruppas forrige album, «Peter Every And His Marching Band» (2013). 

Folkpop 
Det kan nok anføres at både det og forløperen var mer varierte i uttrykket, mens de her finsliper popformen og har begått sitt jevneste album. 

Det består av 11 lette og superfengende folkpoplåter og - avslutningsvis - den melankolske og bølgeskvulpende balladen «Crossfire» (albumet er spilt inn i Ocean Sound Recordings ved strandkanten i Giske). 

Samtlige låter fortjener hvert eneste minutt de er blitt tildelt, men skal noen andre framheves må det bli singelen «Face Of The Moon», «A Whole Lot Better» og plystreglade «Olivia». 

Nord-Norge er allerede erobret, det er på tide at disse fem karene får nasjonal berømmelse. 

Violet Road spiller releaskonserter på Nye Driv i Tromsø 30. april, 1. mai (ungdomskonsert) og 2. mai og skal i sommer spille på over 25 festivaler. 
