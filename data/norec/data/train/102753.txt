FILM:Varm familiemoro 

Det er «old scool»-sus over Studio Ghiblis filmatisering av Mary Nortons kjente barnebøker om Lånerne. 

Arrietta er et 14 år gammelt miniatyrtenåring, som bor sammen med moren og faren sin under gulvet i et hus. 
De lever av å låne det de trenger fra menneskene uten å bli oppdaget, så når en gutt flytter inn i huset og ser Arrietta, er deres tilværelse plutselig i fare. 
Spesielt når den suspekte hushjelpen får snusen i småsakene. 

Tegningene er utsøkt detaljrike, og den overveldende følelsen av å være en mini i et land av giganter er fint formidlet, helt uten 3D. 

Musikken blir tidvis noe overdøvende, men historien fortelles med godt tempo og balanserer elegant mellom det varme og det skumle. 

Den når ikke helt opp til magien i Ghibli-klassikere som «Det levende slottet» eller «Chihiro og heksene», men «Arriettas hemmelige verden» er en søt og spennende film for barn flest. 

INGVILL DYBFEST DAHL 
