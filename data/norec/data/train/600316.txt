Den andre kvinnen
DRAMA 

Storbritannia 2015 

Originaltittel: 
45 Years 

Regi ogmanus: 
Andrew Haigh 

Skuespillere: 
Charlotte Rampling, TomCourtenay, Geraldine James, Dolly Wells, David Sibley, SamAlexander, Richard Cunningham, Rufus Wright, Hannah Chalmers,Camille Ucan 

Aldersgremse: 
Tillatt for alle 

Til å ha en så enkel handling, rommer «45 år» veldig mye. 
Det aldrende ekteparet Kate (Charlotte Rampling) og Geoff (Tom Courtenay) holder på å forberede feiringen av sin 45. bryllupsdag, når de helt uventet får beskjed om at liket av hans første kjæreste er blitt funnet. 
Hun, som forsvant i en ulykke 50 år tidligere, har ligget nedfrosset i en isbre hele denne tiden. 
Nyheten synes å vekke glemte følelser i Geoff, noe som igjen får Kate til å stille spørsmål ved hele forholdet deres. 

Dette er veteranene Rampling og Courtenays film. 
De to — som begge har ansikter alle kan kjenne igjen uten nødvendigvis å kunne sette navn på dem - spiller det helt alminnelige paret med utsøkt følsomhet og absolutt troverdighet. 
Alt regissør Andrew Haigh unnlater å forklare, får de frem nærmest med antydninger: en utveksling av blikk, en rykning med munnen, et bortvendt ansikt. 
Krisen Kate og Geoff går gjennom er kanskje av det stillferdige slaget, men vi er aldri i tvil om hvor dypt de rystes av den. 

Det er ikke ofte folk i pensjonsalderen har bærende roller på kino. 
Enda sjeldnere er det at de får opptre som noe annet enn karikaturer. 
Voksne publikummere bør med andre ord kjenne sin besøkelsestid. 
