Calexico:Kjærlighet i ekstreme tider 

De flytter til California, men har ikke helt banket av seg Arizona-støvet. 

Calexico: "The thread that keeps us" (City Slang/Playground) 

Joey Burns og John Convertino forlot jobben som rytmeseksjon for Giant Sand i 1994. 
I begynnelsen tok de jobber for andre, før de i 1996 dannet sitt eget band. 
Calexico har nå ni studioalbum bak seg, ti hvis du tar med "Aerocalexico" solgt under turneen i 2001. 

Fra instrumental ørkenrock utviklet de seg i retning av mer pop og americana, selv om tråden til det gamle aldri ble klippet over. 
Heller ikke denne gang. 
De byr på noen usedvanlig fine sanger, innledet av nydelige "End of the world with you": 

Love in the age of the extremes 

There's nothing better 

that I'd rather do 

Then to scatter all the myths 

And walk to the start 

of the end of the world with you 

Som så mange andre, er låtskriver Burns bekymret over hvor det bærer hen. 
Istedenfor å skrive et knippe protestsanger, forsøker han heller å fortelle små historier. 
Om å føle seg fremmed, om å være på reise, om å komme hjem til noe som har endret seg, ikke nødvendigvis til det bedre. 

Dermed får "Thrown to the wild" som beveger fra det jordnære til det mer kaotiske, men med en vakker melodilinje i bunn. 
"Bridge to nowhere" er på sin side noe Radiohead kunne gjort. 

De 15 kuttene inkluderer også tre instrumentale mellomspill, der "Unconditional waltz" hadde fortjent et par minutter mer. 
Trompeten er noe Calexico ikke gir slipp på, og Jacob Valenzuela lokker fram den sørgmodige, ensomme lyden de har perfeksjonert. 

Bandet teller i dag hele sju mann: Burns, Convertino, Valenzuela, Martin Wenk, Sergio Mendoza, Jairo Zavala Ruiz og Scott Colberg. 

Keyboardist Mendoza slipper til med melodien i "Under the wheels", om å havne under hjulene til krigsmaskinen. 
Et av platens kjappere kutt og en blanding av rock og latino. 

Mens Valenzuela tryller fram mariachi-lyd både her og der og "Flores y Tamales" synges på spansk, har Calexico nå slått seg ned på kysten av California. 
Det fører dem bort fra Arizona, i retning av et annet lydbilde. 

"End of the world with you" er det beste eksemplet på dette, i tillegg til "Girl in the forest" – en søt sang om å være venner med dyrene i skogen, fjernt fra ørkenrock og blåsende busker. 
Et miljøbevisst barn av John Lennon. 

"Eyes wide awake" lyder som Pixies, mens "Dead in the water" går mer i retning av Nick Cave og Tom Waits og inneholder platens mest utilslørte referanse til landets president. 
En sang sunget av en bølle: 

Don’t try to look away 

or stop me in my path 

I make the law and I decree 

a new kind of wrath 

Sangen avsluttes med de lite oppløftene ordene 
I take the you and the whole world with me. 

Calexico balanserer harde kutt som "Dead in the water" og "Bridge to nowhere" med viser som "The Town & Miss Lorraine". 
Sangen kunne stammet fra en myk visesanger med slengbukser, frynsevest og hårband på 60-tallet. 
Det er kanskje hva verden trenger nå. 

I tråd med dette avslutter de med forsiktig optimisme i "Music box", Burns' kjærlighetssang til sine barn. 
En sang om å ta vare på håp og drømmer i truende tider. 

Beste spor: 
"End of the world with you", "The Town & Miss Lorraine", "Girl in the forest", "Dead in the water". 
