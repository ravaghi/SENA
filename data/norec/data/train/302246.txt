Converge er fortsatt matte-metalens mest hardtslående
Men deres nye plate er en aldri så liten nedtur målt mot tidligere bedrifter. 

ALBUM: 
Salem-kvartetten Converge har ikke for vane å skuffe sine fans. 
«Jane Doe», «You Fail Me» og sisteskiva «Axe To Fall» er alle sjangerhøydepunkt i mathcore-grenen. 

«All We Love We Leave Behind» er ingen nedtur den heller, selv om det føles som det er et eller annet som mangler for å kunne tangere tidligere mesterverk. 
Converge har hatt en unik evne til å gjøre sin i utgangspunktet superkomplekse musikk oppsiktsvekkende umiddelbar. 

De karakteristiske og lett atonale melodilinjene finnes fortsatt, men er mer bortgjemt. 
Jacob Bannons vokal er om mulig enda mer intens enn før og taktskiftene hyppige og forkvaklede. 
Men det er noe med den statiske aggresjonen som ikke fester seg like godt. 

Suggererende «A Glacial Pace» og rabiate «Sparrow's Fall» er to av flere fantastiske kutt. 
Men totalt sett er ikke «All We Love We Leave Behind» helt på høyde med tidligere bedrifter. 
