Sony Cyber-shot DSC-H5
TEST: 
Kameraet fra Sony er ingen smågutt, med 3" LCD-skjerm, 12x optisk zoom og et stort og lyssterkt objektiv. 

Denne testen inngår i en gruppetest av ultrazoomkameraer for TV2 Hjelper deg som sendes 12.april. 

Ultrazoomkameraene plasserer seg mellom lommekameraene og speilreflekskameraene i størrelse, men også blant disse er det størrelsesforskjeller. 
DSC-H5 er ikke det minste ultrazoomkameraet (selv om det har et stykke igjen til for eksempel Fujifilm S9600, som også er med i denne gruppetesten), men har til gjengjeld en stor og fin LCD-skjerm (3") og er godt utstyrt på knappefronten. 
I tillegg har det store objektivet også optisk bildestabilisering. 

DSC-H5 er en videreføring av H2 uten alt for store endringer - først og fremst går det på LCD-størrelsen (fra 2" til 3"), LCD-oppløsningen (85K til 230K), oppløsningen på bildene (6MP til 7MP) og fargen på kamerahuset (sølv til sort). 
Forleden annonserte Sony to nye kameraer i H-serien som vil komme senere denne våren. 

CCD-brikken i DSC-H5 er altså en syv megapikselbrikke som måler 1/2,5"; noe som for øvrig gjelder de fleste ultrazoomkameraene på markedet. 
En større fysisk brikke ville ha betydd at økt størrelse på optikk og brennvidde, men da ville kameraene også ha blitt betydelig større, slik tilfellet er for nevnte Fujifilm S9600. 

Det innebygde objektivet fra Carl Zeiss (Vario-tessar) byr på 12x optisk zoom, med brennvidde tilsvarende 36-432mm, som må sies å være normalen for denne typen kamera. 
Objektivet er forholdsvis lyssterkt med f/2,8 som største blender på vidvinkel og f/3,7 i teleenden, selv om noen av konkurrentene kan skilte med enda bedre egenskaper. 
Korteste makronærgrense er oppgitt til 2cm og kameraet har optisk bildestabilisering, der ett av linseelementene beveger på seg for å kompensere for ustøheter hos fotografen. 

Stort grep 

Kamerahuset er hovedsaklig i sort plast, og med sine 554 gram (med batteri) er det blant de tyngre kameraene av denne typen. 
Grepet på høyre side er ganske stort, men vi hadde helst sett at det hadde vært belagt med gummi for å gi mer friksjon. 
På baksiden hviler tommelen på et ruglete område, godt skjermet fra uheldige tastetrykk. 

Toppen av kameraet er godt utstyrt. 
Bak utløserknappen finnes det to knapper - den ene merket "focus", som lar deg bytte mellom ulike fokustyper, inkludert multi, spot og manuell, og den andre merket med ikon for seriefoto og bracketing. 
Bracketing kan gjøres i pluss/minus 0,3/0,7/1,0 EV-trinn - tre bilder. 

Dernest følger funksjonshjulet. 
Foruten auto/P/S/A/M, som finnes på nært sagt alle kameraer av denne typen, finner du også seks ulike motivprogrammer, en "høy ISO"-modus og en filmmodus. 
H5 filmer med 640x480-oppløsning, 30 bilder pr sekund. 

En knapp på toppen lar deg aktivere og deaktivere bildestabilisering - det er et kjent fenomen at bildestabilisering bør være avslått dersom kameraet står på stativ, og det er også en dedikert knapp til å vise bilder du har tatt; en løsning vi liker langt bedre enn at en bryter må brukes for å bytte mellom opptak og avspilling. 
Knappen nærmest søkeren velger om du vil bruke søker eller skjerm når du skal ta bilder. 

Liten elektronisk søker 

Den elektroniske søkeren har god oppløsning (200.000 piksler), men er svært liten - 0,2" er i minste laget, og selv om vi som regel foretrekker denne fremfor å bruke LCD-skjermen, er den ikke like attraktiv som den er hos noen av konkurrentene. 
LCD-skjermen, derimot, er som nevnt av stort kaliber - tre tommer og 230.000 piksler; det høyeste blant kameraene på markedet nå, men som snart blir overgått så til de grader av Sonys egne nyvinning, DSC-G1. 

Zoomkontrollen er en horisontal bryter på baksiden av kameraet med to hastigheter avhengig av hvor hardt du trykker den inn. 
I tillegg finner du menyknappen, det vanlige hjulet med snarveier til blits, makro, selvutløser og eksponeringskompensasjon, en knapp for informasjonsnivå i displayet og en egen knapp for sletting av bilder eller justering av bildestørrelsen. 
Vi finner det litt merkelig at ikke denne knappen kan konfigureres til å gjøre andre ting, som for eksempel å justere følsomheten. 

Menyene er veldig typisk for Sony - de fungerer greit, men byr ikke på noe ekstraordinært. 
Vi savner muligheten til å se alle menyvalgene når du for eksempel trykker på blitsknappen, slik at du vet hva som kommer "rundt hjørnet" når du trykker, og selve hovedmenyen er litt enkel, med horisontalt stilte menyvalg og dermed litt smårotete layout. 
Menyene kommer også i norsk språkdrakt, men mangler hjelpefunksjon, som enkelte andre kameraer har. 
På den positive siden gir de kontroll over det meste, inkludert oppskarping, fargemetning og kontrast. 

Ikke overraskende lagrer DSC-H5 bildene på MemoryStick (Duo/Pro Duo), som ligger i samme rom som batteriene på undersiden. 
Det betyr at batteriene har lett for å falle ut når du skal ta ut minnekortet, som er lite hensiktsmessig. 
Kameraet bruker for øvrig to AA-batterier, og svært positivt er det at det følger med oppladbare NiMH-batterier. 
Enkelte konkurrenter sender bare med vanlige alkaliske batterier som ikke kan lades opp. 
De medfølgende batteriene holder til cirka 340 bilder, som er et greit tall for denne typen kamera. 

En interessant ekstrafunksjon finner vi i manuell fokus-modus, der det vises med blå felter på skjermen hvilke områder av bildet som blir skarpest. 

Ytelse 

Sony Cyber-shot DSC-H5 ligger på det jevne ytelsesmessig, selv om autofokusen burde ha vært litt raskere. 
Kameraet har middels rask oppstart på drøye to sekunder, batterilevetid på 340 bilder, som må sies å være over middels godt, og er relativt raskt i bruk med 2,7 sekunder mellom blitsbildene. 

Bildekvalitet 

Ser vi på bildekvaliteten gjør DSC-H5 det relativt godt. 
Objektivet er blant de mer skarptegnende ultrazoomobjektivene uten å være spesielt mye dårligere i hjørnene, og vignetteringen er moderat. 
Dog har objektivet mer ganske mye kromatisk feilbrytning i kantene på vidvinkel, noe du ser eksempel på i bildet til høyre. 

Når det gjelder ISO-støy har Sony tradisjon for å være ganske gode, som også gjelder for dette kameraet. 
ISO 100 og 200 er så og si identiske, mens ISO 400 begynner å fjerne detaljer, selv om graden av støy er svært liten - hva du liker best her blir litt smak og behag. 
På 800 og 1000 taper fargene seg, og støy/detaljtap blir mer påfallende. 
Under ser du et 100%-utsnitt på ISO 400. 
Som du kan se - ikke så mye støvkorn, men ganske utvaskede detaljer: 

Ellers får vi som regel gode eksponeringer fra dette kameraet. 
Minuset er at kameraet har en tendens til å blåse ut høylysene, som spesielt gir hvite himler på en solskinnsdag dersom du tar bilder i skyggeområder. 

Blitsen har god avstand fra objektivet, og ingen av testbildene tatt innendørs har problemer med røde øyne, som ofte kommer når blitsen står for nærme objektivet. 
I tillegg er den ganske kraftig med ni meters rekkevidde. 

Se bilder tatt med kameraet! 

Konklusjon 

Sony Cyber-shot DSC-H5 er definitivt et kamera det går an å like. 
Det tar jevnt over meget gode bilder i de fleste forhold, og har også innebygget bildestabilisator som gjør det lettere å ta skarpe håndholte bilder i dårlig lys. 

Konstruksjonen er god - kameraet er litt større enn middels for denne typen kameraer, som gjør at det er litt mer å holde i; noe vi ikke har noe i mot på denne typen kamera. 
Vi setter pris på at zoomkontrollen har mer enn én hastighet og at det er en knapp for å vise bilder, snarere enn en egen kameramodus. 
Allikevel er det noe å sette fingeren på - spesielt er den elektroniske søkeren i minste laget, som begrenser gleden ved å bruke den noe, og vi skulle gjerne hatt litt bedre menyer enn det Sony leverer på dette kameraet. 

Ytelsesmessig skulle vi også ønske at autofokusen hadde vært bedre, men på den positive siden rekker batteriene til 340 bilder etter CIPA-standarden, som er over middels godt. 
Plusspoeng får Sony også for å sende med oppladbare AA-batterier, noe ikke mange AA-konkurrenter kan skryte på seg. 
