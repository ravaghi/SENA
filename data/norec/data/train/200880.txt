Endelig kjørt:Opel Mokka 

Vi har kjørt bilen som kanskje er Opels reddende storselger. 
Eller er den bare en våt drøm? 

Små-SUV-markedet har vokst seg kraftig og stort, særlig de siste par årene. 
Bare i 2011 solgte Mitsubishi cirka 3.700 biler av sin daværende nykomling, ASX. 
Deretter kom Subaru XV, Peugeot 4008 og flere andre biler inn i segmentet. 
Nå er det Opel Mokka som står for tur. 
Spørsmålet er om den kommer for seint, og om den holder mål satt opp mot konkurrentene. 

Jo da, ikke verst 

Etter å ha prøvekjørt de viktigste norgesmodellene av Mokka er vi ikke i tvil. 

Bilen har absolutt noe i markedet å gjøre: 
Den byr på mer godfølelse enn mange av de andre i klassen. 
Det sørger et trivelig interiør for, i kombinasjon med smarte løsninger, kjøreegenskaper som er fullt på høyden, og utstyr som til nå knapt har vært å oppdrive i klassen. 

Problemet er at det koster. 
Du må være villig til å legge nær 350.000 på bordet for å få en anstendig modell. 
I den prisgruppen er det mye å velge mellom. 

Liten, men stor 

Mokka er basert på en b-segment plattform, noe som fra Opel betyr Corsa. 
De fysiske målene forteller at bilen har en begrenset total lengde på 4,28 meter, og en akselavstand på 2,55 meter. 
Som SUV er den nødvendigvis noe mer høyreist enn en vanlig b-segment bil, det samme er bakkeklaringen, ettersom den tross alt skal fremstå som en fullverdig SUV og firehjulstrekker. 

Se mer av Mokka: 

Bensin, eller diesel? 

Mokka blir å få med med to- eller firehjulsdrift, avhengig av motorisering, og der har du tre alternativer å velge blant. 
To bensin, og en diesel. 
Bensinalternativene er en 1,6-liter på 115 hk, som kun blir å få med forhjulsdrift, samt en 140 hesters 1,4-liter turbomaskin på 140 hk. 
Sistnevnte blir kun å få i kombinasjon med firehjulsdrift. 
Sist, men ikke minst finner vi en 1,7 CDTi dieselmotor på 130 hk. 
Denne kan leveres med valgfritt to- eller firehjulsdrift, men det er kun de manuelle versjonene som leveres med Stop/Start-funksjon. 

Det lille ekstra 

Firehjulsdrift kan leveres på manuell versjon av begge de sterkeste motorene, men fås altså ikke i kombinasjon med 1,6-literen på 115 hk. 
Heller ikke i kombinasjon med automat. 
Ønsker du automat er det faktisk bare dieselen 1,7CDTi med forhjulsdrift som gjelder. 

4x4 systemet leverer normalt 100 prosent av kreftene til fremhjulene, men ved behov forflyttes opptil 50 prosent til bakhjulene. 
Dette tyder på at systemet er av enkel karakter i forhold til eksempelvis de nyere generasjoner av Haldex-systemene. 
Likevel vil nok systemet gjøre en helt grei jobb for de kundene som kjøper en bil av denne typen, og som trenger litt ekstra hjelp fra tid til annen. 

Smart og komfortabel 

Et viktig poeng når man lager en bil som dette er at den blir praktisk. 
Der har Opel lykkes veldig bra. 
Bilen er full av smarte løsninger, og du finner små og store oppbevaringsrom overalt. 
Hele 19 i antallet, skal det være. 
Det øvrige interiøret gjør det lett å finne seg til rette, og bak rattet er ergonomien bra. 
Med de rette forsetene på plass får du også uttrekkbar sittepute. 
I små biler som dette er det ofte korte små sitteputer, men her har du alle fasiliteter på plass, inklusive elektrisk justering. 

Fornuftig, men begrenset 

Bagasjerommet i Mokka har en økonomisk og fornuftig utforming. 
Bakseteryggene kan legges ned i 40/60-splitt, og blir tilnærmet flatt frem til forstolene når alt er lagt ned, og det er merkverdig stort volum på det som da fremstår i lasterommet. 
Dette er ikke noe som Mokka er alene om, men biltypen generelt. 
Det betyr likevel ikke at den utnyttbare plassen er formidabel, for mye av volumet blir luft i høyden, plass som sjelden kommer særlig til nytte. 
Likevel måler bagasjerommet 356 liter på papiret, og det er før stolleken har begynt. 

Baksetet byr for øvrig på to fester for Isofix, og når det er sagt, så passer nok bilen bedre for de med små barn enn store. 
I hvert fall de aller største. 

Som søster, så bror 

Opel Mokka er i det store og hele samme bil som Chevrolet Trax og Buick Encore. 
Av dette trespannet er det kun Opel og Chevrolet som skal selges i Europa, og Chevrolet blir av disse nevnt som den billigere versjonen av Opel Mokka. 
Det var derimot Buick Encore som kom først på markedet av disse tre, dog på den andre siden av Atlanterhavet. 
Av Opel og Chevrolet blir som sagt sistnevnte den enklere utgaven, og vil ha mindre utstyr å skilte med enn Opel Mokka. 

Bekreftet lik 

Opel forsøker å skape et bilde av at det er store forskjeller på Mokka og Trax, hovedsakelig for å rettferdiggjøre de som forventes å bli en prisforskjell i Opels disfavør. 
Vi har derimot snakket med mannen som har ansvaret for motor og drivlinje på Opel Mokka, Marcus Lott. 
På spørsmål om hva som er forskjellene ramset også han opp alt som skiller Mokka og Trax. 
Når vi så spør om de konkrete forskjellene i motor og øvrig drivverk innrømmer han at alt er likt. 
Til og med oppsett av chassiset er identisk, uten at det er noe negativt i dette. 
For deg som forbruker blir det bare lettere å sammenligne hva du får for pengene. 

Made by who? 

Det er også mye som tyder på at det er Chevrolet som har hatt oppgaven med å utvikle drivlinjen. 
Da vi spurte den samme Marcus Lott om hvilket firehjulsdriftsystem bilen var utstyrt med, kunne han ikke svare på om det var Haldex eller et annet system uten å sjekke nærmere. 
Da er det lite trolig at han har hatt så mye med utviklingen av bilen å gjøre, men fått den servert fra moderfirmaet GM. 

Der Mokka og Trax faktisk skiller seg fra hverandre er naturligvis designen, både innvendig og utvendig, samt en del utstyr som er å få på Mokka, ikke på Trax. 
Deriblant finner vi systemene for linjeskiftvarsling, downhill-assist kontroll, underholdningssenteret, og en del andre mindre ting. 
En rask titt inn i Trax viser tydelig at den er den enkle utgaven av søsknene. 
Mokka ser betydelig mer påkostet ut. 

Se de tekniske løsningene: 

Drar seg på 

Har du 240.000 kroner (pluss leveringsomkostninger) å rutte med, så kan du få deg en Opel Mokka, riktignok av kjipeste sort. 
Da får du en Essentia utstyrsversjon, 1,6-literen under panseret, og drift kun på fremhjulene. 
En slik innstegsmodell har stålfelger som standard, og ellers lite spennende utstyr å vise til. 
Denne er rett og slett bare ment som en prissetter. 
De fleste bilene som faktisk triller ut fra en forhandler vil helt sikkert ha rundet 300.000 kroner, med god margin. 

Storselgeren i Norge vil helt sikkert ha firehjulstrekk, noe som igjen betyr at du har valgt dieselmotoren eller bensinmotoren 1,4T. 
Da bikker du 305.000 kroner, uansett hvem av dem du velger, men med på kjøpet får du også utstyrsversjonen Enjoy. 

Ønsker du å legge på til Cosmo utstyrspakke, så koster 1,4-literen 334.000, og dieselen 340.000. 
Da har begge firehjulsdrift. 
Spørsmålet er da om det faktisk er Mokka du skal ha når du begynner å nærme deg 350.000 kroner. 

Gjør seg ikke bort 

Også ute på veien viser Mokka seg fra en god side. 
Chassiset er fint oppsatt i god kombinasjon mellom det komfortabel og sportslige, og sånn sett er det lite interessant hvem det egentlig er som har konstruert det. 
Det er stramt og fint, med andre ord. 
De som er motstander av elektrisk servostyring blir antagelig ikke noe mer overbevist av dette. 
Særlig dieselutgaven viste seg fra en nervøs side rundt nullpunktet, og vi ble sittende å korrigere hele tiden. 
På andre versjoner vi prøvde var dette borte, så vi velger å tro det var den ene utgaven. 

Stor inni, liten utenpå 

Mokka virker større når du sitter på innsiden enn den egentlig er. 
Når du kjører den oppdager du derfor hvor liten og lett bilen egentlig er å håndtere. 
Sikten ut er også mye bedre enn eksempelvis i en Corsa, noe som gir en mer betryggende følelse, og som forsterker følelsen av at bilen er lettkjørt. 

Støybildet er som det blir i høyreiste biler med store speil, men det er ikke noe påtrengende av noe slag. 
Dieselmotoren gir også mer lyd fra seg enn bensinmotoren, men du slipper den verste kaklingen. 

X-faktor 

Alt i alt er Opel Mokka en god bil på alle områder, et tilfredsstillende bekjentskap. 
Når den i tillegg kan by på litt av den lille X-faktoren du håper på når du kjøper bil, så er det ikke vanskelig å hente frem smilet. 
Noen store nyvinninger finner du derimot ikke, annet enn en b-segment bil med høyreist karosseri og mulighet for firehjulsdrift. 

Men, salgstallene viser at det er jo nettopp det forbrukerne vil ha for tiden, og Mokka er på markedet i Norge rundt månedsskiftet. 
900 kunder har allerede tastet kode og klar, og venter. 
