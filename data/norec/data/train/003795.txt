Hangover 2
Nok en fornøyelig dagen derpå. 

- How can the same shit happen to the same guy twice, sier John McClane i Die Hard 2: Die Harder, vel vitende om at sannsynligheten er sykt lav. 

Det samme gjelder utgangspunktet for Hangover 2, der kompisgjengen blir utsatt for nøyaktig det samme som i eneren. 

Men hvem bryr seg vel om troverdighet i en Hangover-film? 
Hovedsaken er at vi blir underholdt, og at det går an å le litt. 
Jeg skulle gjerne ledd mer, men dette holder til en kinobillett. 

History repeating 

Phil (Bradley Cooper), Stu (Ed Helms), Alan (Zach Galifianakis) og Doug (Justin Bartha) har ennå ikke kommet over hendelsene i Las Vegas, men nå skal Stu gifte seg i Thailand! 

Klok av skadene fra forrige utdrikkingslag, tar de seg bare en øl på stranda – og våkner opp i et slitent hotellrom i en eller annen asiatisk storby uten å huske noe som helst fra det som har skjedd i mellomtiden. 

Nok en gang må de nøste opp i begivenhetene, og lete etter en forsvunnet person. 

Breiale amerikanere 

Det var smart å flytte historien til et helt nytt land. 
Det måtte kanskje gjøres for å unngå at følelsen av gjenbruk ble altfor stor. 

Las Vegas er kanskje heller ikke en helt vanlig by, men i Hangover 2 er karene virkelig ute av sitt vante element. 

De fremstår riktignok som breiale og respektløse amerikanere, litt som fulle nordmenn i Syden, men har likevel en hjelpeløs sjarme i bunn som gjør dem spiselige. 

Søker de store massene 

Humoren i Hangover 2 er først og fremst basert på genetalier og Zach Galifianakis. 
Førstnevnte er ikke morsomt i det hele tatt, bare plumpt og flaut. 

Galifianakis er bedre. 
Han har noe av det samme som John Belushi og Chris Farley hadde: brautende undergrunnshumor som virker alt annet enn mainstream. 
Likevel er han her, i en film som definitivt søker de store massene. 

Han er med på å gjøre Hangover 2 morsommere enn den ellers ville vært, og trekker opp prestasjonene til streitere Cooper og Helms. 

Sterk gjenbruksfølelse 

Det elementære spørsmålet til slutt: 
Er Hangover 2 like morsom som den første? 
Og det enkle svaret er: nei. 

Gjenbruksfølelsen er sterk, og det merkes at regissør Todd Phillips tyr til hardere virkemidler for å få oss til å le, men lykkes ikke alltid. 

Toeren når aldri samme nivå som eneren, men det er fremdeles fornøyelig å følge kompisgjengen på eventyr. 
Og det finnes fremdeles ugifte blant dem.. 
