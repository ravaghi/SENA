Norsk hiphop fortjener en som Myra
Ren rå energi fra raptalentet. 

Myra er den 23 år gamle bergenseren Regina Tucker, utropt til et nytt raptalent, hun som kan bidra til et merkbart skifte i norsk hiphop. 

For det blir jo et poeng at hun er en kvinnelig artist; kvinner er stadig underrepresentert på den norske rap- og hiphopscenen, mindre synlige. 
Bergensrapperen har NMG/G-huset i ryggen nå, men debutsingelen «Hold an» ga hun ut selv. 

Den sørget for at by:larm hanket henne inn umiddelbart. 

Sjelden karisma 

Det er helt tomt foran scenen når hun går på, men folkemengden fra Amfiet beveger seg raskt bort til Vindfruen. 

Og Myra sørger for at de blir der. 
Maken til karisma kan sjelden oppleves fra hennes ofte mer selvhøytidelige kolleger. 
Kamuflasjekledd på hver sine måter teller vi tre damer på scenen, én bak miksebordet, en korist, og Myra selv – som allerede eier scenen med avslappet autoritet. 
Hun starter opp med «Hold an», trygg og solid både på synging og rapping. 
Publikum digger det, for den unge gjengen ved siden av meg er det som om de endelig ser noe de liker denne festivalen. 

«Fy faen, så mange digge folk her i dag», kommer det fra scenen, sjarmerende nervøst. 
Så «Jeg heter Myra, og er fra Bergen», det hørte vi vel alle fra første skarring. 
Hun får flere inn på scenen, snart backes hun av seks korister som synger med på «wam bam!» – ikke alle med like rå attitude som hun fremviser. 
Men det skal jo som sagt godt gjøres. 
De er hennes «bad bitches», som hun kaller dem. 

Følelsen av Myra 

Myra i liveformatet kommer mer til sin fulle rett, hun trenger ikke mye hjelpemidler for å lage et show, selv om hun inviterer med et par gjesteartister og et par profesjonelle dansere. 
Mest flow har hun selv, og hvem andre kan inkorporere hairflicks med halvannen meter lange krøller inn i danserutinene? 
Maya Vik gjester scenen på «Opplevelse og kos», ikke like komfortabel med rappingen, men det er en fin dynamikk dem imellom. 

Myra lar seg heller ikke overskygge av fjorårets headliner Lars Vaular, som hun introduserer som «bror, far og beste venn». 
I den myke låten «Ventet på deg» får de frem det beste i hverandre, og samarbeidet begeistrer tydeligvis publikum. 

Karibiske rytmer gir et behagelig bakteppe for Myras rapping, og de som kom tidlig på Øya i dag for å danse – eller for å oppleve et musikalsk talent – fikk god uttelling. 
«Føle meg selv», noe som alltid er viktig, ifølge Myra, får vi mot slutten. 
Og vi følte absolutt også Myra. 
