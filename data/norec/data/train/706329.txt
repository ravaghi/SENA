60 år og like blid
Sanger om selve livet, uten noen form for bitterhet. 

Henning Kvitnes: "60 runder rundt sola" (Song Harbour) 

Henning Kvitnes er en av dem som alltid har vært der. 
Først med ungdommelig nyveiv i Young Lords, siden med amerikansk voksenrock og nå som visesanger på norsk. 

Etter "Jada, vi elsker..." i 2014 vurderte han å gi seg, men skrivelysten vendte tilbake etter deltakelsen i tv-programmet "Hver gang vi møtes". 

I mai rundet han 60 år, noe som ofte får artister til å se fram mot livets slutt. 
For Kvitnes er det motsatt. 
Han kommer med en plate full av livslyst, for som han sier det i omslaget: 
Det går fort å bli gammel. 
I hvert fall 60. 
Mener jeg var 35 for noen måneder siden. 

Det er slett ingen bitter, gammel mann vi møter i tittelkuttet "60 runder rundt sola": 

Jeg har det bedre enn jeg fortjener 

Og den terskelen er lav 

Sangen er omtrent så tung som Kvitnes tillater seg å bli, og refrenget kunne vært sunget av Åge Aleksandersen. 
Samarbeidet på forrige plate satte spor. 

Han er mykere på "Svevende", som en visesanger på 70-tallet. 
Det er biter her jeg kan sverge på at jeg har hørt før, men før Ralph McTell, Glen Campbell, Ulf Lundell eller andre klikker på plass, skifter Kvitnes kurs. 
Smart gjort og fin koring av Maria Moe Grude. 

"Brukne grener" er en akustisk vise med en tekst som tar varmt imot deg: 
Kom innenfor døra, tørk ditt hår. 
Livet ble litt ekstra vått i år. 

Kvitnes har sin egen måte å uttrykke seg på. 
Leser du tekstene, kan de virke knotete og klisjéaktige, men hører du ham synge ordene, lyder det langt bedre. 
I kjærlighetssangen "I hjertet mitt" leverer han et refreng som burde sikre et langt liv på radio. 
La meg fange deg i en solnedgang. 

Kjærligheten i "Kjærlighetens tid" er av det mer utvidete slaget, til venner og medmennesker, til brødre og søstre. 
Teksten likner det som en hærskare amerikanske artister har kommet med de siste to årene: 
Vi skal lute oss mot vinden fra ondskap og hat. 

Introen ligner derimot norsk folkemusikk, eller rettere sagt svensk siden melodien er skrevet av Magnus Stinnerbom. 
Svenske musikere stiller opp. 
"Solskinn nok til alle" handler også om å stå sammen, pluss noen leveregler: 

Vi kan la hverandre få skinne 

Og bli blenda av kraft og lys 

Aldri la smålighet få vinne 

Og gi noe tilbake når noe bys 

Kvitnes er allerede representert på Aftenbladets liste over 150 klassiske sommersanger, med "Ut å vekke sola". 
Hvis ikke ville "Blå respet" vært en sterk kandidat. 
Vi ønsker oss alle en kopp med kaffe på ei værbitt brygge og mild vind over sommerhengekøyeseng. 

"Når morgenfugler flyr" er en tidløs ballade med Kvitnes på elektrisk gitar. 
La sorger bli til falne løv, synger han. 
Samtidig klarer han ikke å fri seg for tanken på den han en gang forlot. 

"Gla i den du er" er en duett med Unni Wilhelmsen. 
Han finner lykken med en som er glad i den han er. 
Samtidig står skoene klare ved utgangsdøra. 
En varm og vakker kjærlighetssang, men med et "men". 

Til slutt får vi "Juli regn" med en tekst av Iain Matthews, oversatt til norsk av Kvitnes. 
En stillferdig avslutning. 

En distanse lik 20 runder rundt ekvator i bil i løpet av 40 år på veien, og et liv som har passert 60 runder rundt sola. 
Kvitnes har gjort sitt, men han skrev langt flere sanger enn han fikk plass til på platen. 
Det lover godt for fortsettelsen. 

Beste spor: 
"Svevende", "I hjertet mitt", "Solskinn nok til alle", "Blå respet", "Gla i den du er". 
