Beasts Of No Nation
Kruttsterk filmdebut fra Netflix. 

Den første eksklusive Netflix-filmen viser seg å være et sterkt krigsdrama. 

Beasts Of No Nation er alt annet enn et enkelt publikumsfrieri, med sin brutale historie om en helt vanlig gutts forvandling til farlig barnesoldat ett sted i Vest-Afrika. 

Regissør Cary Joji Fukunaga (Sin Nombre, True Detective) viser borgerkrigens vanvidd med all sin gru i en film med godt skuespill, brutale virkemidler og flere marerittaktige sekvenser. 

Beasts Of No Nation er lang og seig, men den som har tålmodighet, blir servert en historie det ikke blir så lett å glemme. 

Blir formet barnesoldat 

Filmen er basert på en roman av den nigerianske forfatteren Uzodinma Iweala og handler om Agu (Abraham Attah), som bor sammen med familien sin i en landsby i et ikke navngitt afrikansk land. 

Når opprørere invaderer området, må Agu flykte alene ut i bushen. 
Der blir han tatt hånd om av en geriljaleder som kaller seg Kommandanten (Idris Elba). 

Agu blir tatt inn i troppen, bestående av unge gutter og menn, og blir gradvis formet til å bli en lydig soldat, som gjør hva som helst for sin leder. 

Beasts Of No Nation er filmet i Ghana og miljøskildringen er troverdig. 
Landskapet er vilt og uhåndterlig, på samme måte som krigstilstanden er det. 

Her møter vi en gruppe mennesker som har mistet noe av sin menneskelighet. 
Dette formidles effektivt gjennom Agus forvandling i historien, godt spilt av unge Abraham Attah. 

Filmen gjør at man kan forstå hvorfor fenomenet med barnesoldater oppstår. 
De er enklere å programmere for skruppelløse krigsherrer som Kommandanten er et godt eksempel på. 

Elba spiller skummelt godt 

Idris Elba er filmens eneste stjernenavn, og fremstiller Kommandanten som en farlig jævel som fører krig for sin egen skyld og ingen andres. 

Det vekkes lite sympati for ham, ikke minst på grunn av en litt bortgjemt scene som indikerer at han misbruker sine barnesoldater seksuelt. 

Elba spiller skummelt godt, som vi vet han kan, og er totalt overbevisende i en iskald og uberegnelig rolle. 

Regissør Cary Joji Fukunaga viser oss volden i all sin gru, men holder igjen det aller verste. 
Massehenrettelser vises fra avstand. 
Machetehugg tildeles utenfor kamera. 
Det er ikke nødvendig å vise alt. 

Det eneste som trekker litt ned, er at filmen føles veldig lang. 
2 timer og ett kvarter er lenge å oppholde seg i dette universet, som man helst vil komme seg ut av så fort som mulig. 

Men historien som fortelles er kruttsterk, og heldigvis skinner det et lite håp om en bedre fremtid gjennom galskapen. 

Dette er altså den første filmen Netflix distribuerer eksklusivt på sin strømmetjeneste. 

Det er et interessant valg, som signaliserer at de vil bli tatt på alvor som en seriøs aktør innen film, akkurat som de har blitt innen serier. 

Beasts Of No Nation er en hard og vanskelig film å se, men noen ganger må man bare tåle det. 
Dette er en slik anledning 
