Simpel pubertal humor
«The Happytime Murders» er regissert av sønnen til dukkemakeren Jim Henson, som stod bak «Sesame Street» og «The Muppets». 

Sønnen Brian Henson har tatt over, men The Jim Henson Companys første rene voksenfilm, er veldig simpel. 
Plottet er bygd opp som en klassisk detektivhistorie satt i en verden hvor dukker og mennesker lever sammen. 
Dukken Phil, tidligere detektiv i LAPD, jobber nå som privatdetektiv etter en uheldig skyteepisode som førte til at dukker ikke lenger kan jobbe som politi. 
Så blir en gruppe dukker og en kvinne (Elizabeth Banks) som spilte i en populær tv-serie på 80-tallet, drept en etter en, og Phil må samarbeide med sin tidligere partner (Melissa McCarthy) for å fange morderen. 

På papiret er smussete, halvkriminelle dukker ikke nødvendigvis en dårlig idé, og flere har hatt suksess med det tidligere («Ted», «Meet the Feebles»). 
«The Happytime Murders» bringer imidlertid lite nytt, og til å være en film for voksne er humoren altfor pubertal. 
Som når en av dukkene ejakulerer Silly String (spagetti på boks) over hele kontoret, eller når en ku blir melket (på en seksuell måte) av en blekksprut på bakrommet i ei pornosjappe. 
Den eneste som kommer ut av filmen med æren i behold, er Maya Rudolph i rollen som Phils sekretær. 
