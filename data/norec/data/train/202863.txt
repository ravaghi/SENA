Dell Photo 944
Dette er testens store positive overraskelse! 
Skriveren tar seg godt ut, og brukervennligheten er desidert best av samtlige i testen. 
Men noen ankepunkter har vi. 

Dell har samarbeidet med Lexmark om denne modellen, som har en design som er helt i tråd med trenden for tiden. 
Kompakt utformet, avrundede hjørner, hvit og sølv plast - skulle nesten tro den var designet av Apple! 

LES OGSÅ: 

Her er de viktigste funksjonene: 

Skanner, kopimaskin og skriver2,5" skjerm for bildevisning Minnekortleser for alle aktuelle korttyper Papirsensor Direkteutskrift fra kamera Innebygde redigeringsmuligheter 

Se flere tekniske data 

Lokket er flatt og lite. 
Lys slipper derfor fort inn, og skanneren klarer ikke å "se" ting som ligger over skanneflaten, det blir grøtete, og derfor egner den seg dårlig til å skanne fra for eksempel tjukke bøker. 

Brukervennlighet 

Noen hos Dell/Lexmark burde få en utmerkelse for å tenke brukervennlighet i alle ledd. 
Menyene er på norsk og er meget lettfattelige. 
Knappene er få og umulig å mistolke. 
Tilkoblingene ligger til høyre front og er lett tilgjengelige. 
Papiret gjenkjennes automatisk, og de beste/mest hensiktsmessige innstillingene velges uten at du behøver å tenke på dem i det hele tatt. 
Du kan også rotere, beskjære, redusere røde øyne, kjøre total bildeforbedring mm uten å være tilkoblet PC. 
Genialt enkelt! 

Installasjonen på PC gikk smertefritt, og gav oss bildeprogrammene Dell Print Studio og prøveversjoner av Paint Shop Pro. 
Synd sistnevnte ikke var inkludert i fullversjon, det er utmerkede programmer med massevis av funksjoner. 
OCR-program (tekstgjenkjenning) følger også med, men dessverre ikke for norsk språk. 

Kvalitet og hastighet 

Kopi og utskrift på vanlig papir blir meget bra, med god fargegjengivelse. 
Fotokvaliteten er imidlertid ikke på høyde med de litt dyrere skriverne i testen, flere av våre testbilder ble litt blasse. 
Skanneren mister også litt mer av detaljene i de lyseste partiene i forhold til de aller beste. 

På tekstutskrifter i normal kvalitet var ingen kjappere enn Dell Photo 944. 
Vi må også berømme skriveren for at den nær sagt alltid reagerer momentant på utskriftskommandoer. 

Overføring av bilder til PCen fra minnekortleseren går derimot litt tregt, siden den ikke støtter USB 2.0 HiSpeed. 
Men bare på ett felt er skriveren en sinke i forhold til de andre; på fotoutskrifter og fotokopier. 
Det er synd, for de øvrige ytelsene er absolutt godkjente. 

Konklusjon 

Dette er skriveren for deg som setter enkelheten høyest. 
Den er rett og slett herlig enkel å bruke, og prismessig er den også meget attraktiv. 
Vi trekker for fotokvalitet og hastighet på fotokopier og fotoutskrifter, men totalt sett et meget positivt bekjentskap. 

Tilbake til testforsiden 
