Lider av idéoversvømmelse
Men Eva & the Heartmaker har tidvis god popteft. 

ALBUM: 
Eva Weel Skram fronter the Heartmaker med sin nydelige stemme, og utnytter til fulle en sår knekk vi ofte finner i countryen, men her da altså hovedsaklig i en blankpolert 80-talls poppastisj. 

Singlene «Mr. Tokyo» og «Signals» er både radiovennlige og muntre med hint av Marit Larsen-light, og med platas beste spor - «Mysterious Ways» - beviser ekteparet Skram/Stenersen sin egne gode popteft. 

Dessverre lider store deler av «Dominoes» under det som nærmest må betegnes som en idéoversømmelse. 
Eksempelvis låner «Gone In a Flash» triks fra både Michael Jackson og Tears For Fears, mens et mellomparti minner mest om t.A.T.u (!) for så å lande i en puddelrock-solo. 

Eva & The Heartmaker var inne på et bra spor i Nina Persson ånd med forrige plata «Let?s Keep This Up Forever», men med «Dominoes» forsvinner dessverre mye av identiteten og egenarten. 
