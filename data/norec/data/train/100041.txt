Sigur Rós:«Með suð i eyrum við spilum endalaust» 

(EMI) 

Vakkert, voldsomt, visuelt og varmende. 

Klimapolitisk er dette nesten et litt ugreit utspill, for islendingene lager musikk som trolig får jøklene til å smelte i rekordfart. 
Platen renner over av langstrakte flater med sårhet og melankoli, men har likevel et gjennomgående lysere preg enn før. 
På sitt beste skaper Sigur Rós overjordisk vakker musikk - intenst lavmælt og minimalistisk til tider, anført av vokalist Jonsi Birgissons englevokal - men dette balanseres av enkelte svulstige orkesterarrangementer som er egnet til å gjøre lytteren svimmel i sin visuelle prakt. 

På sitt mest overdådige virker det nærmest som om hele det dramatiske islandske landskapet revner foran øynene dine til tonene av de hypnotiske atmosfærene som serveres av dette merkverdige bandet som for tiden er et like hett internasjonalt artistnavn som Björk er. 
Det tegner til å bli en usedvanlig vakker kveld når sommerens Øyafestival får besøk av Sigur Rós! 

Anbefalte kjøp: 
«Inní mér syngur vitleysingur», «Festival», «Ára bátur» og «Fljótavîk». 
