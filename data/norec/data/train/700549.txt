Sexy barnefilm
Luc Besson lager ikke barnefilmer slik de salige håvardene i Hollywood gjør. 

Hovedpersonen er en måpende tiåring som forminskes til alvenivå, og nede i jorda treffer han blant annet en alveprinsesse i tights som ville vært forbudt i ungdomskolen i Nord-Norge. 
Den engelske versjonen har Madonnas stemme, og i den norske er det Pia Tjelta som snakker – en fiffig, logisk vri etter at det øredøvende Thomas-toget utropte Tjeltas nedstigning til barneporno i Amanda-showet. 

Den mest sexy dama i filmen er imidlertid bestemor Mia Farrow, som stresser rundt på landjorda og trenger en skatt som kan redde huset. 
Nede hos minimoyene finnes en rød samling rubiner eller noe, og Freddie skal redde bestefarsgarden. 
Filmen er spennende og har frodig og dreven humor. 

«Arthur» er stor underholdning, og ikke er den så altfor voldelig heller. 
