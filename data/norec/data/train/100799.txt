Chris Cornell:«Carry On»
(Interscope / Universal) 

Chris Cornell har iallfall stemmen i behold... 
Mye tyder på at Cornell er avhengig av å ha et fast band rundt seg for å yte maksimalt, enten det er Soundgarden eller Audioslave, for alene strekker han ikke helt til. 
Åpningen her, «No Such Thing», låter som en overligger fra Audioslave og er symptomatisk nok en av denne platens to knallåter. 

Den andre heter «Billie Jean», er helt korrekt skrevet av Michael Jackson og fremføres som mørk hardrockballade! 
Her fungerer også Cornells klassiske hardrockstemme optimalt - raspende og kraftfylt. 
Dessverre bærer resten av låtene preg av både stilforvirring og materialtretthet. 
Chris Cornell har generelt et mykere uttrykk som soloartist, men klarer heller ikke alltid å avpasse stemmekraften til mer følsomme låter med b-karakter. 

Det er til tider faktisk ille å høre verdens flotteste hardrockvokalist i basketak med dårlige låter. 

Anbefalte kjøp: 
«No Such Thing», «She'll Never Be Your Man» og «Billie Jean». 
