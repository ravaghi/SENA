Forferdelig golvsop om Gud og Jorden
Med to steinfjes som Keanu Reeves og Jennifer Connelly ser denne filmen mest ut som en tur i Vigelandsanlegget. 

Heldigvis ødelegger ikke skuespillerne noe, for handlingen er ikke bare dum. 
Den er også vasete og overhøytidelig og kjedelig. 
Ikke én eneste gang i løpet av 104 minutter oppstår det vi kjenner som basis-spenning: 
Hvordan skal det nå gå? 
De kunne ha utsletta morgenkaffien og kungfu-pandaen, og vi ville ikke brydd oss. 

Jennifer Connelly spiller astrobiolog. 
Det betyr at Mars-rottene kryper til henne når de skal ha Paracet mot ensomhet og hodepine. 
Men en plutselig dag kommer Myndighetene og di løpende og haler henne av gårde til et forelesningsrom i New Jersey. 
En asteroide er på vei mot Jorden, og alle holder pusten, for også denne har plukket ut Manhattan som nedslagsområde. 
Nå er det slett ikke en løpskoide. 
Det er ei solariumkule, med underlige egenskaper. 
Blant annet føder den en halvferdig Keanu R. innpakka i selfett. 
Og dermed tar alle på seg Outbreak-draktene sine, og det berykta amerikanske forsvaret og GI So What skyter på alt de ser, men som vanlig treffer de ingen ting. 
Kuledekorasjonen i parken blir bare litt irritert. 

Det gjør også Børsene verden over. 
Den kjenner vi igjen. 
Men Keanu er enten et sendebud fra Gud eller så er han Gud eller så er han sjefen for Gud, for det viser seg at menneskene må utryddes siden de misbruker Jorden. 
Og det allvitende Universet trenger virkelig Jorden. 
Det er helt besatt på å bevare Jorden uten folk på, sånn at ingen lager håndvesker av krokodillene lenger. 

På dette tidspunktet tenkte jeg: 
Typisk naturvernere. 
Egentlig blir de ikke fornøyde før alle menneskene er døde, og bare naturen er igjen. 
Men det handlet ikke resten av filmen om. 
Jeg skal ikke røpe hvordan det går med Keanu Reeves og den stakkånda bakteriologen. 
La oss bare si at rollene deres er like patetiske som alle de andre som deltar i dette flyktige, pompøse golvsopet, som baserer seg på en påstått kul film fra femtitallet, da folk var så dumme at de trodde verden var i svart hvitt. 
