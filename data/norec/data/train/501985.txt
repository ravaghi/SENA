Klassekamp på kunstløpskøyter
«I, Tonya» forteller den triste historien om kunstløperen Tonya Harding. 
Det blir det morsom film av. 
Men innimellom er det vanskelig å le. 

«Sannheten finnes ikke. 
Det er pisspreik. 
Alle har sin egen sannhet,» sier filmens Tonya Harding, muligens også virkelighetens; og uansett er det en presis konklusjon sånn generelt og hva angår «I, Tonya» spesielt. 

Tonya Harding var den første amerikanske kvinnen som foretok kunststykket trippel axel på isen. 
Det fikk henne opp i toppdivisjonen, slik meningen var. 
For selv om Harding hadde drevet med kunstløp siden hun var tre år gammel, var det mye som skilte henne fra de andre utøverne. 
I en sport der ynde og eleganse veier tungt, var hun mer en teknisk dyktig atlet. 

Men kanskje enda viktigere: 
Hun tilhørte ikke bare arbeiderklassen, hun tilhørte den fattige arbeiderklassen, noe hun bar med seg i fremtoning og stil. 
Hun var «den stygge andungen» der hovedkonkurrenten Nancy Carrigan var selveste isprinsessen. 

Konkurransen mellom dem kulminerte da Carrigan ble overfalt og fikk kneskålen ødelagt like før OL på Lillehammer i 1994. 
Tonya Hardings eksmann sto bak. 
Selv visste hun etter alt å dømme om det. 

«I, Tonya» spiller opp til hendelsen og etterdønningene, men forviser Carrigan til kulissene. 
Mest av alt handler filmen om Hardings bakgrunn, hennes kamp for anerkjennelse, og om menneskene rundt henne. 
Livvakten Shawn (Paul Walter Hauser), et overvektig matvrak som bor hjemme hos mor og innbiller seg selv og omverdenen at han er en del at et internasjonalt etterretningsnettverk. 

Ektemannen Jeff Gillooly (Sebastian Stan), som hun møtte da hun var 15, og som ifølge filmen var en klassisk kvinnemishandler. 
Og, ikke minst, moren LaVona, et kjederøykende isberg av et storkjeftet kvinnemenneske – fabelaktig spilt av Allison Janney. 

Som personasjer kunne de vært hentet fra en brødrene Coen-film, men et par dokumentariske klipp mot slutten tyder på at portretteringen ikke ligger langt unna sannheten. 

Craig Gillespie foregir å ha laget en film som bygger på «helt uironiske, vilt motstridende og fullstendig sanne» intervjuer med de involverte. 
Han omsetter det i en film som låner fra så vel dokumentarfilmens intervju-sekvenser som Bertold Brechts fremmedgjøringsteknikk, der særlig Harding i flere scener bryter ut av spillet og kommenterer hendelsen direkte i kamera. 

Samlet gir det en noe ujevn film som innimellom går litt på tomgang, og som balanserer hårfint mellom komikk og tragedie. 
Som det første er den innimellom vilt underholdende, men for meg får latteren en litt uggen bismak. 
For hva er det egentlig vi ser? 

Sant eller pyntet på eller overdrevet; det vi ser er fattigfolk som prøver å leve den amerikanske drømmen, for å oppdage at det ikke bare er å komme her og komme her. 
Vi ser en kvalmende presis beskrivelse av kvinnemishandlingens mekanismer, en kjærlighetsløs barndom og en ung kvinne som gjør alt hun kan og det eneste hun kan for å bli elsket, men som omgir seg med katastrofalt feil folk. 
Eller «livets harde skole», som det også heter. 
Dette ikke ment som en unnskyldning for Hardings eventuelle ansvar for hvorfor det gikk som det. 

Margot Robbie – uforglemmelig som Jordan Belforts kone Naomi i «The Wolf of Wall Street» – gjør nok en uforglemmelig rolle. 
Jeg har litt vansker med å tro på henne som 15-åring, men det veies opp i en kort sekvens der hun før konkurransen under Lillehammer-OL sitter og sminker seg. 
En liten oppvisning i skuespillerkunst, der. 
