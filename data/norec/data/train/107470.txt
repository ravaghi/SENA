The Blues Brothers:«The Definitive Blues Brothers Coll.» 

(Atlantic/Warner) 

Brukbar Bvare. 

John Belushi (alias «Joliet Jake Blues») og den snakkesyngende Dan Aykroyd («Elwood Blues») ville sannsynligvis være de første til å innrømme at deres egne versjoner av soul- og bluesklassikerne de planket, aldri nådde originalene til knærne engang. 
Men send en tanke til Belushi i hans himmel likevel. 
«Saturday Night Live»-innslagene som etter hvert ble til både plater og en film (i 1980), kan utmerket vel sies å ha holdt interessen for sort musikk ved like i en tid preget av disko-eller-ikke noe. 
Belushi var dessuten ingen ueffen tolker av dette klassiske materialet - komikeren, hvis egentlige kjærlighet var Los Angeles-hardcorepønk, utnyttet det han hadde med absolutt dødsforakt. 
I Delbert McClintons «B Movie Box Car Blues», for eksempel, blir møtet mellom den uskolerte Belushi og de fantastiske musikerne riktig hyggelig. 
Disse to CD'ene samler alt de rakk å spille inn før Belushis død i 1982, og det er altfor mye. 

Men dumt blir det først dersom folk stopper her - og ikke går videre til bluesbrødrenes kilder. 

MORTEN STÅLE NILSEN 
