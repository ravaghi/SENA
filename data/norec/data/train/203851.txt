Vi lar oss imponere av selve sportsbilen i kompaktklassen
Nye Ford Focus mangler bare én ting for å trille til en sekser på terningen. 

Etter 64 kilometer på smale, svingete veier, oppdager vi plutselig at vi sitter og smiler for oss selv. 
Ford Focus har i flere år vært målestokken for konkurrentene når det gjelder gode kjøreegenskaper. 
Nye Focus er blitt enda et par hakk bedre - og har fått et utseende som står i stil. 

Man skulle kanskje tro at det er en rå utgave av Focus RS eller ST vi kjører på fjellveiene, nord for Nice i Frankrike - ta for eksempel denne Ford Focus RS-en, som skiller seg ut i drosjemiljøet i Odda. 

Det er det slett ikke. 
Under panseret sitter det en liten bensinmotor, med tre sylindrer – som av og til bare går på to, for å spare bensin og for å kutte CO2-utslipp når belastningen er lav. 

Den er imponerende energisk til tross for bare 125 hester. 
Den gir fra seg litt lyd under akselerasjon, men når den kutter en sylinder merker vi ikke noe til det. 
Det går helt sømløst for seg. 

Morsom å kjøre 

På de svingete veiene lystrer bilen de minste styreutslagene på en svært presis måte, samtidig som understellet gir høy presisjon og god stabilitet. 
Nye Focus er rett og slett morsom å kjøre på svingete veier, selv med liten motor. 
Det føles nesten som om bilen har styring på bakhjulene når den roterer rundt kurvene. 

Fords utviklingssjef Joe Bakaj, forklarer Dinside hva som er hemmeligheten: 

- Målet har hele tiden vært at Focus skal være den morsomste bilen i klassen. 
Sammenliknet med forrige utgave, har vi gjort bilen lettere, samtidig som karosseriet er blitt stivere. 
Bakstillingen har et torsjonsstag, sammen med fjærer med varierende motstand, alt etter hvor mye vekt de belastes med, sier Bakaj. 

- I tillegg har vi gjort styringen mer direkte. 
De fleste Focus-modellene leveres dessuten med et system der du kan velge tre forskjellige kjøremodus (Eco, Komfort eller Sport). 
Dette virker inn på styring, gassrespons og turtall for girskift, på bilene med automatgir. 
På de sterkeste utgavene kan du også velge justerbare støtdempere, forklarer utviklingssjefen videre. 

Vekk med knapper 

Bedring av kjøreegenskapene har ikke gått ut over kjørekomforten. 
Tvert imot. 
Bilen er bedre isolert mot hjulstøy. 
Ikke minst bakfra, noe som var et ankepunkt mot den gamle. 
Men som vanlig er det først når vi får kjørt på slitt, norsk asfalt vi får det endelige svaret på hvor godt Ford har lykkes med å dempe støyen. 

Når vi først er bak rattet, må vi nevne en annen viktig ting: 
Designerne har ryddet skikkelig opp i interiøret. 
Gamle Focus var overlesset med knapper og brytere. 

Halvparten av disse er borte i den nye modellen, noe som gjør at interiøret er betydelig ryddigere og mer oversiktlig. 
Et nytt, stort og tydelig head-up display gir deg viktig informasjon om hastighet, fartsgrenser og navigasjon midt i synsfeltet. 

Startes fra frokostbordet 

Men det er mer med nye Focus, enn bare kjøreegenskapene. 
Bilen har mye ny og spennende teknologi som både skal bedre sikkerheten og hjelpe deg som fører. 
Vi har allerede funnet vår favoritt: 

En sur vintermorgen med minus 20 grader, kan vi sitte ved frokostbordet og starte bilen og sette på varmen med en app på telefonen. 
Med denne kan vi også låse opp bilen (fint hvis vi har mistet nøkkelen) og den viser deg også nøyaktig hvor du parkerte bilen dersom du har glemt det. 

Her er noen andre spennende nyvinninger: 

Største stasjonsvogn 

Nye Focus kommer i flere forskjellige utgaver: 
Vanlig femdørs, praktisk stasjonsvogn, sportslig ST-line og - tidlig neste år - i en Active-utgave, med tre centimeter høyere bakkeklaring og litt plastikk-beskyttelse på utsatte steder. 
Sistnevnte er for deg som ikke trenger en SUV, men som vil ha en litt mer robust personbil. 

Den utvendige størrelsen er som dagens Focus (4,38 meter mot VW Golfs 4,26 meter), men på plass i baksetet merker vi at beinplassen er blitt betydelig bedre. 
Dette skyldes at akselavstand er økt med fem centimeter. 
I tillegg er midtsetet bak gjort betydelig bedre, slik at tre personer kan sitte bra her. 
Bagasjerommet på femdørs-utgaven er 375 liter – omtrent det samme som i VW Golf. 

Stasjonsvogn-utgaven er selvfølgelig den mest praktiske, med et bagasjerom på over 600 liter. 
Det har plass til et hundebur, selv med fem seter i bruk. 
Total lastelengde er på 1,7 meter med nedfelte bakseter. 
Det holder godt til de fleste Ikea-pakkene. 

Liten og energisk 

Vi har allerede gitt mye skryt til den tre-sylindrete motoren med 125 hester. 
Den er en videreutvikling av Ecoboost-motoren vi kjenner fra tidligere og har et oppgitt forbruk på 0,49 liter på mila etter den nye, strengere WLTP-testnormen. 

Dette forbruket er noe du skal klare på norske veier under gode kjøreforhold. 
Denne motoren kommer også i en billig-utgave, med 100 hester og blir prislederen i Norge, fra 260.000 kroner. 
For deg som ønsker ytelser som står i stil til utseendet, kan den bli i minste laget. 

En helt ny 1,5 liters bensinmotor på 150 eller 182 hester gir selvfølgelig enda litt mer sportslig kjørefølelse og har det ekstra dreiemomentet på lave turtall, som den tre-sylindrede motoren mangler litt av. 
Men den er også en god del dyrere. 

Sammen med den nye 8-trinns automatgirkassen koster den fra 354.000 kroner, men det gir en storbilfølelse når det gjelder komfort og ytelse. 
Blant annet gjør den 0-100 km/t på 7,9 sekunder, ifølge fabrikkens egne data. 

Ikke elektrisk 

Focus får også ny dieselmotor på 95 eller 120 hester, som har et oppgitt forbruk fra 0,35 liter på mila og et CO2-utslipp på bare 91 gram. 
Den har vi ennå ikke kjørt, men siden den blir relativt rimelig burde den også bli et spennende valg. 

Diesel er imidlertid som kjent ikke veldig populært i Norge om dagen - i hvert fall ikke i denne klassen - så det betyr nok at den ikke får noe stort salg. 

Problemet for Focus i Norge er at den skal konkurrere i et marked der elbiler og hybrider utgjør mer enn halvparten av alle nybilsalg. 
Focus kommer ikke med noen slike drivlinjer, bortsett fra en såkalt mild hybrid i 2019. 

Den kjører ikke rent elektrisk, men har et lite batteri som tar vare på bremseeffekten og gjenbruker den under akselerasjon. 
Målet er å kutte litt på forbruk og CO2-utslipp. 
Dagens elektriske Focus forsvinner og Ford satser alle pengene på en helt ny elbil, men den kommer ikke før i 2020. 

De første femdørs-utgavene av nye Focus kommer til Norge midt i juli, mens det drøyer til i september før stasjonsvognen setter hjulene på norske veier. 
