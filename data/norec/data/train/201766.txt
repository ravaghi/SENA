BMW X4:Hytte-ekspress med høy snobbefaktor 

I skarp konkurranse med Porsche Macan og Range Rover Evoque, kaprer X4 mange krevende kunder. 

Det framsto nærmest som komplett meningsløst da BMW lanserte X6 tilbake i 2008. 

En diger SUV med et svært omdiskutert utseende, med dårlig bakseteplass og heller snau bagasjeplass, men med en svimlende høy prislapp. 

Hvem kunne nå tenkes å kjøpe noe sånt? 

Jo da, mange nok, viste det seg. 
For i Bayern smiler de fra øre til øre, i det de konstaterer at de har solgt over 260.000 enheter av firehjulstrekkeren verden over. 
Og nå er det også ny X6 på gang. 

En innlysende lillebror 

Derfor var det selvsagt innlysende at den måtte få en lillebror, og derfor fikk vi X4 tidligere i år. 

Slike firehjulstrekkere opplever stor etterspørsel, og BMW har også en X7 og X2 på gang. 

Se interiør og detaljer 

I Norge har denne type SUV, eller SAC (Sports Activity Coupé) som BMW ynder å kalle det, et begrenset marked. 
Men også her finnes det kunder som faktisk er villig til å gå på akkord med praktiske behov. 

Akkord, fordi X4 som sin storebror ikke er særlig romslig og fleksibel. 

For det trenger da ikke være praktisk, når det ser så bra ut! 

Utsynet bakover er miserabelt, takhøyden i baksetet gir varige kink-skader for alle voksne som forsøker å sitte der, og bagasjerommet er alt annet enn praktisk utformet. 

Så hvorfor kjøper folk det da? 

Hva skal de med en høyreist bil som tar seg fram til hytta, men som ikke har særlig med plass til familien? 
Årsaken er at X4 ikke er ment som en typisk familiebil. 
Da kan du heller velge X3, som har fått Norges-vennlige motorer. 

X4 er i stedet kort og godt en av de fremste bilene du kan vise for omverden, for å vise at du har råd til ikke å bry deg om sånt. 

Du bryr deg heller om estetisk nytelse! 

For der X6 (i hvert fall før facelift) har et utseende mange mener bare en mor kan elske, går X4 rett hjem hos de fleste. 
Gamle som unge, fattig som rik, kaster alle beundrende blikk etter bilen i trafikken. 

Det gir selvsagt en godfølelse. 

Dessuten ... 

Men bedre er det at BMW ikke har sviktet selve DNA-et – nemlig kjøregleden. 

Som i de fleste modeller fra dette merket, er det bak rattet du får den beste opplevelsen. 
Styrefølelsen er sylskarp, oppsettet temmelig sporty og enhver med erfaring fra merket vil lett kjenne seg igjen fra førerposisjonen. 

Takket være adaptivt understell (Adaptive Drive - ekstrautstyr), kan du selv regulere stivheten i understellet. 
På langturer er det prima. 
En av få ulemper med X4 vi vil trekke fram, er mangel på oversikt. 
Men p-sensorer og ryggekamera hjelper deg noe. 

Vi har her kjørt X4 med motoralternativet 30d. 
I Norge får du det motoralternativet i to varianter, hvor den ene er en nedtrimmet versjon med 211- i stedet for 258 hestekrefter. 
Det betyr at den «Norgestilpassede» bilen gjør 0–100 på 6,9 sekunder, og har en toppfart på 220 km/t. 
Den oppleves absolutt som kraftig nok. 

258-hesteren er likevel sprekere og klarer 0–100 på 5,8 sekunder og har toppfart på 234 km/t. 

For spesielt interesserte kan vi legge til at verken forbruk eller utslipp er noe lavere på den nedtrimmede versjonen. 

Det som er lavere er imidlertid prisen. 
Du sparer faktisk hele 60.200 kroner ved å gå for den, noe selvsagt de fleste da gjør. 
Men de pengene får du liten glede av, da de selvsagt går med til ekstrautstyr. 

MANGE nuller 

Vår bil er ”den lille”, og ekstrautstyret her kan få enhver til og begynne å grine. 
M Sportspakke (inkluderer bla. 
sportsunderstell, sportsseter, sportslige optiske detaljer, adaptiv cruise control) koster 37.800 kroner, elektrisk setejustering koster 12.200 kroner, navigasjon koster 19.300 kroner, head-up display koster 12.200 kroner. 
Og sånn fortsetter det. 

Totalt har bilen tilgjengelig ekstrautstyr for 245.840 kroner. 

Det tilsvarer alene prisen for en ny VW Golf! 

Men for biler i denne prisklassen er det kanskje av mindre betydning. 

Fortsatt rekkesekser 

I ei tid da motorene i de fleste nye biler krympes mer og mer, og sylindre kappes, er det befriende å kjøre X4 med 3-liters diesel-rekkesekser. 
560 Nm allerede fra 1.500 omdreininger gjør at den 1.820 kilo tunge bilen føles skikkelig sterk. 

Skulle du finne på å feste henger bak, noe vi faktisk prøvde ut, kan vi opplyse at bilen er i stand til å trekke hele 2.400 kilo. 

Det er bare 100 kilo mindre enn Toyotas arbeidshest Hilux. 
Selv om du har ett tonn bak denne bilen, er det knapt merkbart. 

Innstegsmodellen for X4 er 20d med 2-liters firesylindret dieselmotor på 163 hestekrefter tilgjengelig fra 582.700 kroner. 
Det er det som er volumselgeren i rekken. 

X4 vil uansett forbli en sjeldenhet på norske veier, da de fleste i stedet vil gå for den mer praktiske broren X3. 
Men trenger du ikke all plassen, og har et ønske om å skille deg ut i trafikken, er det tvilsomt om du finner et bedre og mer velkjørende alternativ enn denne. 
