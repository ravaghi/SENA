Test av Mazda CX5:Den nye kongen i klassen 

Mazda CX5 er langt større, sterkere og bedre enn alle konkurrentene. 
Dessverre koster den også mer. 

Den gylne kombinasjonen trekk på alle fire, diesel og automatgir er det faktisk bare denne rykende ferske bilnyheten som kan by på i denne testen. 

Den 2,2 liters store og 150 hestekrefters sterke dieselmotoren er både den store fordelen og ulempen med bilen. 
Mitsubishi og Subaru greier seg med 110-115 hestekrefter. 

Til vanlig bruk holder det i massevis, og det er 50.000 kroner billigere. 

Samtidig er det naturligvis en stor forskjell for den kjøreglade å kunne ratte en bil med masse kjørevillige hestekrefter, langt mer bunndrag og en presis styring. 

Mazda introduserer også i denne modellen sin nye Skyactive-teknologi for lavere drivstofforbruk. 
Det gir godkjente resultater: 

Den absolutt største og sterkeste motoren i testen bruker faktisk ikke mer drivstoff enn de svakere konkurrentene! 

Lengden på 4,56 meter (omtrent som en Skoda Octavia) gjør Mazda CX5 til den klart lengste bilen i testen. 

Bagasjerommet og bakseteplassen er også langt større enn hos konkurrentene. 

Leasingselskapet Autolease anbefaler følgende utstyr for lavest mulig verdifall: 
Minimum utstyrsvarianten Advance Plus, som inkluderer både Xenon og parkeringssensorer. 
Autolease anbefaler automatgir, som koster kun 17.000 kroner. 
Velg også metallic lakk. 

VGs testbil er priset til 425.000 kroner. 

HER ER VÅRE VURDERINGER 

Førermiljø 
Her er alt på stell, bra støydemping. 

Kjøreegenskaper Meget bra kompromiss mellom komfort og sportslige kjøreegenskaper. 

Plass Klart størst av de testede både bak og i bagasjen. 

Miljø Bra med så lave utslipp og forbruk på en så sterk motor. 

Pris Litt stor motor på inngangsmodell med firehjulstrekk gir en høy startpris. 
Du får imidlertid en bil som også står seg bra mot dyrere konkurrenter som Toyota RAV4 og VW Tiguan. 

Å eie Markedsverdi etter tre år eller 45.000 kilometer er ifølge Autolease som gjennomsnittet i klassen. 
Laveste estimerte årlige vedlikeholdskostnader i perioden med 2700 kroner per år. 

Sikkerhet 
Ikke testet i Euro NCAP krasjtest da vi testet og vurderte bilen. 

Design Pen utvendig, bra innvendig. 
