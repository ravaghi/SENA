Hva skjer'a?
I "Source code" sendes Jake Gyllenhaal inn i en verden som ikke henger på greip. 

Da Hollywood begynte å gå tom for thriller med en twist-konsepter gikk de løs på tiden. 
Det er utrolig hvor mye kan få gjort når hensynet til klokka og andre kjente tidsbegreper blir underordnet. 
Denzel Washington i Tony Scotts "Déjà vu" og Leonardo DiCaprio i "Inception", for eksempel. 
Nå er det Jake Gyllenhaals tur til å sendes inn i en verden som ikke henger på greip, sånn rent klokkemessig. 

Soldaten Colter Stevens (Gyllenhaal) er med i det militæret eksperimentprogrammet "Source Code", der edb-trollmenn kan sende ham inn i en annen manns identitet i åtte minutter. 
Bomber truer Chicago, det smeller når som helst, og Stevens må inn for å redde dagen, verden og et par millioner som trues av terroren. 
Klassisk spenning, klassiske effekter med en halvny vri. 
"Source Code" slår inn åpne dører, men vi er ikke heeeeelt sikre på hva som er inni rommet. 

Åtte minutter 

Han har de siste åtte minuttene i en annen manns liv å ordne det på, og han våkner lett forvirret opp et av Chicagos pendlertog rett før hele toget blåses til himmels. 
Han må finne gjerningsmannen, slik at neste angrep kan forhindres. 
Klarer han det ikke på åtte minutter, må han starte på nytt. 
Nye åtte minutter. 
Hvor er terroristen? 

Så, kjøper du tidsreisen? 
Pulveriseringen av kvantefysikken og konseptet om ett gjeldende univers for underholdningens del? 
Regissør Duncan Jones gir bort litt for mye litt for tidlig, men klarer å holde på spenningen langs tre linjer. 
Finner helten bombesvinet? 
Er det noe muffens med "Source Code"-programmet og er det mulig å redde Christina, den vakre kvinnen han blir sittende på siden av på toget? 

Lettbeint 

Jake Gyllenhaal gjør rollen som vandrende militært spørsmålstegn aldeles finfint. 
Han er litt helt, litt sint, litt forvirret og nesten rørende amerikansk soldat-medmennesklig. 
Takk og pris for det, for menneskene som driver prosjektet er filmmilitærstereotyper som nesten er komiske. 

"Source Code" er produksjons— og nervemessig "Inception"s lillebror, men den fyker lettbeint av som en torsdagsthriller skal gjøre mens den nøster opp mer eller mindre logiske tråder. 
Kjøper du leken med tidsbegrepet og fysikkrols på lavt nivå, er dette popcornverdig. 

Source code 

Regi: 
Duncan Jones 

Med: Jake Gyllenhaal, Michelle Monaghan, Vera Farmiga 

1 time, 33 minutter 
