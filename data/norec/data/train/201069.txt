MSI Mega Player P640
Vi er ikke helt sikre på hva MSI har prøvd å gjøre med P640. 
Prisen ligger på samme nivå som iPod Nano og Zen V Plus, mens kapasiteten er dobbelt så stor: hele 8 GB. 

Det følger ingen programvare med, men i esken følger det med en stoffpose å ha den i, hodetelefoner og kabel (minijack-til-minijack) for opptak via linjeinngangen. 
Men modellen vi har testet hadde ikke denne funksjonen, så den er jo litt overflødig. 
I tillegg er det med en egen lader for strømnettet i tillegg til USB-kabel (mini-USB, som Zen V Plus), noe den som eneste rene MP3-spiller i denne testen har. 

Uferdig følelse 

Navigasjonen er relativt enkel, men grensesnittet er nokså kjedelig. 
Dessuten kunne det lett vært gjort enda bedre, velger vi "video" fra hovedmenyen skal det ikke være noe poeng i å få opp enda en liten meny der vi må velge mellom video og foto. 
Spesielt ikke når også foto kan velges fra hovedmenyen. 

Sånn ser den altså ut! 

Bortsett fra film og foto er det ikke noe ekstra å skryte av på P640. 
Men det er mer å trekke for, blant annet manglende støtte for avspilling av kopibeskyttede WMA-filer, og det faktum at sangene sorteres alfabetisk i stedet for etter nummereringen i ID3-taggene. 
Hvorfor sitter vi igjen med en følelse at spilleren fremdeles er på betastadiet? 

Kvaliteter 

Fargeskjermen er god nok til sitt bruk og viser bilder helt fint. 
Spilleren skal også kunne vise film, men spilleren er nokså sær på formatet den tar i mot, så her må du i så fall konvertere (programvare følger ikke med) de fleste filer til det riktige formatet. 
Heldigvis opplyser manualen om hva dette er. 

Når det gjelder lyden så er dette en spiller som gir nok effekt, her kan du uten større problemer pådra deg permanent hørselskade dersom det er det som er målet. 

Sammenlignet med resten av de rene MP3-spillerne er P640 på en skikkelig jumboplass når vi snakker batterikapasitet. 
Kun ni timer i vår test er ganske enkelt for dårlig for en moderne spiller. 

Konklusjon 

MSI Mega Player P640 har med sine 8 GB god plass og høy lyd, men mangler både sjarm, godt grensesnitt, batterilevetid og det lille ekstra. 
Det er likevel en gruppe den kan passe for: de som egentlig er på jakt etter en liten flyttbar disk, og kunne tenke seg å kombinere det med mp3-mulighet. 
Dersom du er på jakt etter en mp3-spiller er det viktig at du er klar over de mange svakhetene før du i det hele tatt overveier kjøp av P640. 
