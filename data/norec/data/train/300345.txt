Rufsete, hardtklingende visekunst
Tangentmann fra popband synger på norsk. 

||| 
ALBUM: 
Asbjørn Ribe har fartstid som tangentmann i Number Seven Deli og ikke minst i Jim Stärk. 
Sørlendingen er tidligere soloartist under navnet Ornand Altenburg (faktisk hans mellomnavn), men har nå valgt det mindre eksotiske Asbjørn Ribe. 

Med rufsete stemme og et uttrykk som er alt annet enn glatt, dyrker Ribe en hardtklingende visekunst, enten sangene er aggressivt utadvendte som «Sinna galning» eller mer lavmælte som «Fire år». 

Tekstene er råskårne, preget av en ned-på-asfalten-stemning som ikke er tilkjempet, men som strømmer ut i en naturlig, flengende poesi. 

Orgel og piano danner en viktig del av backingen, pluss følge av bass og trommer. 

Knut Reiesrud føyer seg slideskimrende inn i stemningen på den flotte «Jesus redda deg» og countrybluesplukkende på «En helt egen kjærlighet». 

En kompromissløs plate, gjennomført med stil. 
