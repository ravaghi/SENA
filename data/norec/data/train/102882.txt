Konsertanmeldelse:- Sorte engel 

Imperiet ble slått tilbake i går kveld. 
Av en vever, svartkledd kvinne på 42 - PJ Harvey. 
Klamrende til autoharpa som om den var hennes eneste vern mot bekymringen for sitt elskede England startet hun sterkt med tittellåten fra sitt ferskeste album, «Let England Shake», og satte tonen for den nærmeste halvannen timen med ordene «let's head out to the fountain of death and splash about». 

Denne hat- og kjærlighetshilsenen fra PJ Harvey om sin nasjons tilstand i moderne tid er noe av det ypperste hun noensinne har gjort. 

Dirrende sint og bekymret - nærmest desperat i sine høye toneleie - likevel lavmælt og insisterende intens. 

Akkurat som den første av to utsolgte oslokonserter ble. 
Backet av en formidabel trio som dannet dronene sugevirvler av vellyd lot Harvey sangene tale for seg og sa ikke et ord før ekstranumrene. 

Det var heller ikke nødvendig. 

Hovedfokus var selvfølgelig sentrert rundt «Let England Shake» - med absolutte høydepunkter i nevnte tittellåt, «The Words That Maketh Murder» og fanfare-uroende «The Glorious Land», men heldigvis lot Vår Kvinne gullkorn fra tidligere i karrieren også drysse over et stappfullt Sentrum Scene, ikke minst var «Down By The Water» og påfølgende «C'mon Billy» en ren og skjær nytelse. 

Og helt til slutt, som ekstranumre: 
«The Piano», vanedannende «Angeline» og «Silence». 

Hvilket er det siste denne damen trenger akkurat nå, stillhet. 

Konsert: 
PJ Harvey Sted: 
Sentrum Scene, Oslo Publikum: 
Ca. 1700 (utsolgt) Aktuell: 
Ny utsolgt konsert samme sted i kveld 
