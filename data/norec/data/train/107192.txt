Sanne Salomonsen:«The Album» 

(Copenhagen records/Mbn) 

Med «The Album» er dusinet fullt for Sanne Salomonsen. 

Sanne Salomonsen hører til Danmarks trofaste slitere på markedet. 
Men hun klarer dessverre ikke helt å få det store gjennombruddet her i landet. 
Det klarer hun neppe med denne platen heller. 

«The Album» er en samling med fjorten rockelåter, de fleste gitarbaserte, men også et par ballader. 
Hun kan til tider minne litt både om Tina Turner og Anastacia. 
Dessverre ikke med samme kvalitet som disse damene. 

Til tross for at Sanne synger bra, holder ikke låtene samme gode kvalitet. 
De er småkoselige, men hun klarer aldri helt å rive deg med. 
«Higher Ground» og «You've Never Been Loved Before» er de to beste sangene på «The Album». 
