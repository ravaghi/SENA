Japan bommet på gigasjanse mot ti mann
(Japan - Hellas 0-0) Yoshito Okubo (32) kunne sendt Japan til himmels midtveis i andre omgang, men blåste ballen over på åpent mål. 

Oppgjøret var alt i alt svært sjansefattig, men i andre omgang hadde Japan to gode muligheter til å avgjøre det hele mot Hellas, som spilte med 10 mann hele andre omgang. 

I det 67. minutt slo Shinji Kagawa en glitrende pasning gjennom og Okubo mottok ballen på åpent mål etter et innlegg fra en annen medspiller. 
Fra skrått hold blåste han ballen langt over og til side for mål 

Kagawa, Japans kanskje største stjernespiller, var benket til kampen, men kom inn rett etter pause. 

Få minutter etter gigantsjansen så Atsuto Uchida sitt snitt til å snappe ballen fra et knotete Hellas-forsvar, men japeneren avsluttet hardt til side for mål. 

Enorm balldominans 

Japan stanget og stanget i sluttminuttene, men klarte aldri å komme nærmere enn Okubos kjempesjanse. 

- Jeg har knapt sett en kamp med så mange innlegg uten uttelling, sa TV 2-kommentator Egil Olsen, og hintet først og fremst til Japan. 

Hellas klarte dermed å holde uavgjort etter at Kostas Katsouranis fikk sitt andre gule kort allerede etter 38. minutt da han kom for sent inn i en takling. 

Japan hadde ballen mye mer enn defensive Hellas i første omgang. 
Statistikken viste enorme 71 prosent mot 29 prosent i ballbesittelse i Japans favør. 
Men japenerne klarte aldri å komme til de helt store sjansene de første 45 minuttene. 

Ved kampslutt viste statistikken at Japan hadde økt ballbesittelsen i kampen til 74,9 prosent. 

Må vinne 

Hellas og Japan står med ett poeng etter to runder. 
Colombia er allerede videre fra gruppe C, mens Elfenbenkysten står med tre poeng. 

Dermed må både Japan og Hellas vinne sin siste kamp i gruppespillet for å ha et håp å gå videre til åttedelsfinalen. 
Hellas møter Elfenbenkysten og Japan møter Colombia i tredje og siste runde. 
