Gospelbeach:Slik sommeren burde være 

Solbleket americana og varme melodier fra Brent Rademaker. 

Gospelbeach: 
"Another summer of love" (Alive/Border) 

Brent Rademaker har bakgrunn fra både Further, Beaxhwood Sparks og The Tyde. 
For øyeblikket er det Gospelbeach som gjelder, et band med Chris Hillman som forbilde. 

De debuterte med fine "Pacific Surf Line" for to år siden. 
Denne gang har Rademaker med seg gitarist og produsent Jason Soda og tangentspiller Johnny Niemanns, som tar i bruk samme mellotron som America brukte på 70-tallet. 
Husker du ikke dem? 
Vel, spor opp den millionselgende sangen "A horse with no name" fra 1971. 

Det er i denne ånd som Gospelbeach befinner seg, og Gram Parsons befinner seg heller ikke langt unna. 
Dette er sol og sommer og varm americana hele veien, og det er ikke det verste man kan lytte til på denne tiden av året. 
Eller resten av kalenderen, for den saks skyld. 

Prikken over i-en er låter som "In the desert" og "The city limits", tidløse sanger som kan plukkes fram år etter år. 

Beste spor: 
"In the desert", "Strange days", "The city limits". 
