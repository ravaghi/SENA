Det amerikanske bandet skulle spilt noen timer til!
Cordovas leverte herlig hippiekos på Bergenfest. 

Det kunne ha vært tidlig på 70-tallet. 
Den gang vi hadde langt hår, haiket til Amsterdam og overnattet i Vondelpark. 
Gikk og hørte amerikanske band på Melkweg og Paradiso som var det nærmeste vi kom til California den gang. 
Leste Rolling Stone Magazine og kjøpte alle platene som ble anbefalt. 

Nesten femti år senere klarer Cordovas fra Nashville å ta oss tilbake. 
Magic Mirrors og Bergenfest er kanskje ikke helt det samme som L. A. og San Fransisco, men denne ettermiddagen var det faktisk ikke langt unna. 
Perfekte flerstemte harmonier, glimrende gitarspill og det musikalske uttrykket fra band som Allman Brothers, Grateful Dead, Little Feat og tidlig Eagles. 

En konsert som bare ble bedre og bedre utover og virkelig løsnet med en perfekt utgave av Grateful Deads «Truckin’». 
La gå at ikke alle låtene hadde de nødvendige hitkvaliteter til å lykkes på Spotify, men likevel med denne gode, gamle analoge goodtime-feelingen som ofte savnes i den digitale verden. 

Noe å innvende? 
Tre kvarter ble i stutteste laget. 
Grateful Dead pleide å spille i 3-4 timer. 
