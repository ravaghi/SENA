Bjørn Torske:«Feil knapp» 

(Smalltown Supersound/VME) 

GENRE: ELECTRONICA 

Vi kan ikke ta alt dette for god fisk. 

Da maskinrytterne herjet Bergens musikkmiljø rundt årtusenskiftet, var Bjørn Torske blant de få som kunne måle krefter med Röyksopp hva egenart og briljans angikk. 
Albumet «Trøbbel» (2001) er et av tidenes sterkeste norske elektroniske «statements», et sært mesterverk dømt til et liv i marginene. 

Denne håpløst forsinkede oppfølgeren er mer tilgjengelig, men ikke like hypnotiserende. 
«Feil knapp» er atskillig mer dubinspirert enn hva Torske har vært tidligere, og fungerer fenomenalt når opphavsmannen er i det melodiøse hjørnet. 
Men forgjengerens utfordrende sider er erstattet med et knippe låter som hverken er fugl eller torsk, bare skuffende anonyme. 

Høydepunktene viser hva Torske er kapabel til; ytterst få greier å vri så mye sødmefylt sjel ut av maskinene sine. 
Når knappen er «feil», finner han ofte gull. 
Men ikke nok til å forsvare fem og et halvt års ventetid. 

ANBEFALTE KJØP: 
«Møljekalas», «Tur i maskinparken», «Hemmelig orkester», «Hatten passer» 
