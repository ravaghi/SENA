Holder seg unna fantasihistorier og irriterende parodier
Shitrich med bekmørke trøndergatehistorier. 

ALBUM: 
Med en voksende bølge av norske artister inspirert av knallhard sørstatsrap, blir det ikke overraskende også mye av både fantasihistorier og irriterende parodier. 

Trondheimsduoen Bromstad Billionaires har på sin side klart å holde seg unna begge deler, og når gruppemedlemmet Shitrich nå slipper sin første soloskive, er det både med flow, tekstinnhold og musikalsk bakteppe (signert produsentteamet Kvamkollektivet) som holder seg tro til den relativt unorske trap-sjangeren. 

Dette betyr dog at man følger en raparv som sjelden leverer tvers igjennom oppsiktsvekkende album, og i likhet med fullengderne til de fleste av sine amerikanske trap-kolleger, svinger også kvaliteten på de 11 låtene «Makka Nykinen» består av. 

Shitrich er likevel et særdeles etterlengtet bidrag på Norges stadig mer blankpolerte og ufarliggjorte rapscene, og når trøndergatehistoriene og beats virkelig treffer blink - som på skivas glimrende høydepunkt «Sivil» - føles det omtrent som en tidsreise til Memphis på slutten av nittitallet. 
