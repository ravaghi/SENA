En skikkelig bluesmann
Det er få artister i Norge som har mer blues i seg enn Steinar Albrigtsen. 
Her hyller han sine amerikanske helter. 

Det var Notodden bluesfestival som bestilte dette verket av Albrigtsen til sitt 30-års jubileum. 
Ikke rart at det var han som fikk dette oppdraget. 
For i årene før han ga ut debutalbumet, "Alone Too Long", med en serie med countrylåter, dro Steinar Albrigtsen rundt omkring i landet og spilte blueskonserter. 
Han briljerte på gitar med fingerpicking blues, og han spilte de råeste gitarsoloene man kunne tenke seg. 
Han sang selvsagt også bra. 

Steinar Albrigtsen ble kjent med bluessjangeren i Tromsø etter at han var på konsert med John Hammond. 
De fant tonen, og Hammond skrev ned en liste over hvilke artister han burde sjekke ut. 
Dermed var det hele i gang, og her er altså dokumentet som viser forståelsen for hva noen av disse bluesartistene stod for og står for. 
Albrigtsen forsøker på mange av låtene å skape litt av det samme lydbildet og det samme soundet som hans favoritter skapte; slike som Jimmie Rodgers, Big Bill Broonzy og Junior Wells. 

På noen av låtene, slik som på et av høydepunktene, "Work Song", går han litt ut av den sedvanlige bluesformen og nærmer seg countrymusikken. 
Et sterkt band bidrar til å gjøre dette til en ålreit lytteopplevelse, men likevel er det lett å tenke at dette hadde hørtes enda bedre ut for 30 år siden. 
Steinar Albrigtsen var en friskere og mer energisk artist da enn det han er nå. 
