Ikke på høyden
Det er mye som ikke stemmer i «Tower Heist». 

FILM: 
Hvis du lurer på om dette er en film for deg, se traileren. 
Der er de beste replikkene samlet. 
I filmen finner du mer av det samme: 
Ben Stiller, Eddie Murphy, Alan Alda og de andre på jakt etter applaus i en middelmådig actionkomedie som føler seg innmari kul og morsom. 

Jeg sier ikke at filmen er uten underholdningsverdi. 
Selv lo jeg godt da Odessa (Gabouray Sidibe fra «Precious») fant ut at FBI-vakten var allergisk mot sjokolade. 
Det som irriterer, er at «Tower Heist» kunne vært så mye bedre, på mange plan, hadde ikke regissør Brett Ratner og hans manusforfattere vært så inn i hampen tonedøve! 

Bernie Madoff 

Utgangspunktet er bra. 
Man tager en skyskraper med luksusleiligheter midt på Manhattan, fyller den med rike beboere og pliktoppfyllende arbeidere og kaller dette samfunnet i miniatyr for The Tower. 
På toppen bor en søkkrik investor modellert på Bernie Madoff ved navn Arthur Shaw (Alda). 
Shaw er godt likt av de ansatte, helt til han blir fengslet ganske tidlig i filmen. 

Herfra og inn handler det om bortgjemte penger. 
Hotellsjef Ben Stiller og hans medhjelpere skal rane de rike og gi til de lavtlønte. 
På vegne av oss alle, vil «Robin Hood and his merry doormen» hevne seg på bedragerne og sleipingene som forårsaket finanskrisa. 
Det må da føles tilfredsstillende. 

Ikke i noen særlig grad, nei. 
Det er lite som tyder på at Brett Ratner bryr seg om dette. 
Han legger dessuten lite energi i å gjøre karakterene sympatiske. 
Smarte er de heller ikke. 
Dette er langt unna «Ocean's Eleven». 

Dårlig timing 

Det er blitt hevdet at Eddie Murphy er tilbake i 80-tallsform i «Tower Heist». 
Det stemmer ikke. 
Verken Murphy, Stiller, Casey Affleck eller de andre kommer til sin rett. 
Muligens mangler de høydetrening. 

Filmen er som sagt ikke uten godbiter, som når Shaws røde vintage Ferrari henger og dingler utenfor penthouseleiligheten — uten at det forbedrer helhetsinntrykket i særlig grad. 
Vi har tyver som stjeler fra en svindler, med politiet i hælene, utført med relativt klønete timing og enda dårligere humor. 
Enkelte vil nok føle seg svindlet av Ratner. 
