Sciphone 3G I9+
Den er til forveksling lik en iPhone, og kommer til og med i eske med bilde av iPhone på. 

Kina er kanskje den største grunnen til at mange av de elektroniske duppedingsene vi omgir oss med, har prislapper som er overkommelige for normale lønningsposer. 
Og svært mye av det som kommer fra kinesiske produsenter står ikke tilbake kvalitetsmessig, sett i forhold til tilsvarende produkter som er laget i andre land. 

Sjefskopister 

Men kineserne er også eksperter på å kopiere produkter, alt fra biler til klær, klokker og telefoner. 
I dag skal vi konsentrere oss om sistnevnte, for modellen 3G I9+ fra produsenten Sciphone inc, framstår som en råfrekk kopi av iPhone, ikke så verst utført heller, rent designmessig. 

Den har riktig nok litt mindre skjerm, og er litt tykkere, men kaster du et raskt blikk på den skal du være god for å avsløre at det er snakk om en kopi. 

Men på innsiden er den imidlertid totalt forskjellig fra originalen, hvis vi ser bort fra grensesnittet. 
For det er også "lånt" fra originalen, inkludert flere av de originale ikonene (men det skjuler seg ikke alltid samme funksjoner bak dem). 

Sciphone til venstre, iPhone til høyre 

To sim-kort samtidig! 

Men funksjonslisten er slett ikke til å kimse av. 
Vi merker oss først og fremst at telefonen støtter to sim-kort samtidig! 
Dermed kan du ha to abonnementer, for eksempel ett til databruk og ett til samtaler, eller både Netcom og Telenor-abonnement for å være sikret dekning de fleste steder. 
Det at telefonen leveres med to batterier er også høyst uvanlig. 

For øvrig har telefonen quadband-støtte, et 1,3 megapiksels kamera, 3,2 tommers trykkfølsom skjerm, nettleser, epostfunksjon, videoopptak og videoavspilling, 2 GB utskiftbart minnekort (microSD), FM-radio og Bluetooth. 

Og prisen? 799 kroner, og da er du fri til å velge hvilket som helst abonnement du skulle ønske. 

Betjenes enklest med penn 

Skjermen er altså trykkfølsom, ikke berøringsfølsom som på iPhone. 
Det betyr at du må trykke hardere for at telefonen skal reagere. 
Det er imidlertid ikke så uvanlig. 
En del knapper og symboler blir imidlertid vanskelige å treffe med pekefingeren, og derfor følger det med en penn, noe som absolutt er å anbefale. 

Oppløsningen er 320 x 240, og fremstår som ganske mer grovkornet enn på originalen. 

Betjeningsmessig er den videre langt fra like elegant som sine mer kjente trykkfølsomme konkurrenter. 
Det er treghet her og der, du må gjerne trykke et par-tre ganger, og slett ikke alt er like elegant presentert. 
Det er også en langt mer ulogisk struktur og inkonsekvent bruk av symboler og tekst, sett i forhold til iPhone. 
Men misforstå oss rett, dette er faktisk ikke så ille som vi hadde fryktet. 

Her ser du mange bilder av grensesnittet: 

Nei og nei og nei 

Det som imidlertid er fryktelig, er lydene telefonen lirer av seg. 
De setter ordet "jalla" i nytt lys. 
Enkelte er dårlige kopier av lydene på iPone, andre så skrikende tynne og skarpe at de skjærer i ørene. 

Kvaliteten på applikasjonene er også i aller høyeste grad diskuterbare. 
Og uten å gå for mye i dybden, kan vi enkelt konkludere med at standardprogrammer for MMS, kalender, SMS etc innebærer alt for mange trykk til at det noen sinne blir morsomt å bruke denne telefonen. 

Musikkspilleren har ikke noen ordentlig bibliotekfunksjon, men tro oss uansett når vi sier at du ikke vil bruke denne telefonen til å lytte til musikk med. 
Lyden i de medfølgende ørepluggene er skrekkelig. 
Bassen er omtrent helt borte, vi har hørt innebygde høyttalere i mobiltelefoner som har gitt oss en bedre lytteopplevelse. 

Bilde- og videokvaliteten befinner seg også klart på den lavere delen av skalaen, som du ser eksempler på under. 
Høyeste bildeoppløsning er for øvrig VGA - 640 x 480 piksler, men det ser ikke ut som om vi klarte mer enn 320 x 240. 
Ikke det at det gjør noe, verken fra eller til på totalinntrykket... 

Samtalekvaliteten får imidlertid godkjent, selv om det var litt bakgrunnssus hadde vi ikke noen problemer med å føre en samtale med våre kontakter. 

Kan lades på flere måter 

Batteriet lades enten ved å koble telefonen til en ledig USB-port på PC-en, ved hjelp av den medfølgende kabelen, eller ved hjelp av den medfølgende batteriladeren. 
På den måten er du alltid sikret fulladet batteri. 
Overføring av musikk gjør du direkte via Utforsker, men det går tregt (rundt 800 KB pr sekund i vår test). 

Som prikken over i-en hadde baklokket en tendens til å løsne i det vi førte inn kabelen i telefonen. 

Konklusjon 

Om det å gå rundt med en iPhone har noen som helst imponator-effekt (lenger), kan diskuteres. 
Hvis du på den annen side er hellig overbevist om det, og ønsker å lure dine medpassasjerer på toget til å tro at du har en, kan nok i9+ 3G være noe for deg. 

Men rett skal være rett - det er ikke mange telefoner i denne prisklassen som er i nærheten av like funksjonsrike som denne. 
Men når gjennomføringen kun står til NG-, blir det ikke bedre enn en meget svak toer på terningen, dessverre. 

Norsk importør er Norwestshop.com. 
