Håpløst
Regi: 
Jeff Schaffer. 
Med: 
Scott Mechlowicz, Jacob Pitts, Jessica Boehrs, Travis Wester, Michelle Trachtenberg. 
Am. komedie. 
11 år. 

En gjennomført håpløs og masete fortelling om amerikansk ungdom på Europa-tur. 

Av alle filmkomedier om amerikanere som «oppdager» Europa, er dette den som tryner mest. 
Regissør Jeff Schaffer forsøker seg på en kitchy crazy-humoristisk tone. 
Problemet er bare at det humoristiske i vesentlig grad er mangelvare. 

En gjeng ungdommer velter seg rundt om i Europa, den ene på jakt etter drømmepiken som bor i Berlin, de andre ivrer etter den ville europeiske sexen. 
I uryddig og hektisk tempo havner de i situasjoner som riktignok grenser til det absurde - men ethvert tilløp til humor kveles av hysterisk fjolleri. 

Alt - absolutt alt - er kraftig karikert. 
Ikke minst eks-Wimbledon-spiller Vinnie Jones, som av alle ting dukker opp som sjef for Manchester Uniteds fanklubb på en hemmelig pub i London. 
Han banner og knuser ølflasker i hue' på folk. 

Ellers byr filmen på løpende, nakne menn, sex i skriftestolen, absinthallusinasjoner i Brattislava, en tysk guttepjokk med Hitler-ambisjoner - og Matt Damon som heavy-rocker. 

Som sagt - mange absurde og kitchy greier. 
Men servert i en eneste lang og skrekkelig masete smørje. 
