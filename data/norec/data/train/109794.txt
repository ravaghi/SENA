Anmeldelse:Småsyk galskap 

GLENDALE(VG) 
En småsyk Justin Bieber (18) halte inn en sliteseier da han lørdag kveld åpnet sin langvarige verdensturné litt utenfor allfarvei. 

Turnéåpning: 
Justin Bieber, "Believe Tour" 
Sted: Jobing.com Arena - Glendale, Arizona Publikum: 
Ca 22.000 Aktuell: 
Med platen "Believe". 
Konserter i Telenor Arena 16. og 17. april 2013. 
En tredje konsert er bekreftet overfor VG av Justin selv, men dato foreligger ikke fra den norske arrangøren. 

Glendale nord for Phoenix, Arizona var nok ment som et oppvarmingsshow - en sistejustering før turnêen setter i gang for alvor. 
Og slik ble det også, dessverre mer på grunn av en både syk og premierenervøs Bieber enn at selve showet var noe problem. 

Først og fremst er det jo publikum som skaper show og elleville tilstander. 
Helt ned til fire-femårsalderen - flere babyer ble også observert i triller - lager de så mye lyd at det nesten føles relevant at Fornebu tidligere har huset hangarer. 
Den høyfrekvente lyden fra hylingen er bortimot den samme som kunne høres fra rusegropa hver gang flyene der ute var i ferd med å ta av. 

På denne turnèen er det et bilde av en rustikk nøkkel med "B" inngravert som møter fansen når oppvarmerne Cody Simpson og Carly Rae Jepsen inntar scenen før Justin Bieber. 
Den avsindige hylingen er bare i prefasen da, men får fullt utløp når det dukker opp et telleverk - akkurat som på forrige turnè - nede i høyre billedkant av storskjermen; ti minutter igjen til Justin står der. 
Og han er presis. 

«All Around The World» er en killer åpning. 
Justin heises ned fra taket i enorme vinger av sølv, pyro og konfetti sprutes ut over ham, mens laserlysene lager edderkoppmønstre over hele arenaen. 
Tusenvis av flagg (deriblant et norsk), plakater, glowsticks og mobiler rettes mot scenen som krigsklare kanoner. 

«Take You» tar Justin inn i en digital videoverden fra lerretet, men vi sliter med å høre stemmen hans. 
Den kommer når han hilser til Glendale før «Catching Feelings», som er en visuell hvit englenytelse fra dansernes side. 
Da starter Justin også en rekke smått humoristiske - og veldig selvbevisste - meldinger til publikum. 
Men de har vel kommet for å høre han synge? 

«One Time» starter med undervannsbilder der han svømmer med sine danse-engler, hans trofaste DJ Tai James dundrer i gang klubbrytmer som faktisk setter en viss tone for resten av kvelden, noe Justin selv vrir til mer r&b i «Eenie Meenie». 
Men i «Somebody To Love» er han definitivt tilbake på dansegulvet, mens laserne skjærer stråler i alle farver gjennom tenåringslufta i Jobing.com Arena. 

«Love Me Like You Do», «She Don't Like The Lights» og «Die In Your Arms» kommer i rask rekkefølge og forsterker følelsen av at Justin ikke er helt til stede. 
Hans tolv (!) flotte dansere vrimler tett rundt han, men derimot drukner Justin selv veldig ofte i resten av kompet. 
Lyden er høy og altfor ofte unyansert. 
Imidlertid er lysdesignet lekkert, ikke minst med seks B'er i sølva rundt dansedyktige Bieber selv på sistnevnte låt. 

På «Beautiful» får han duetthjelp av Carly Rae Jepsen, uten at det slår gnister fra noen side, og på «Out Of Town Girl» forstår vi hvorfor. 
Justin må løpe av scenen for å kaste opp, bandet ser rådvilt på hverandre og DJ Tai James brøler «make some noise» så mange ganger at alle forstår at noe er galt. 

Et par minutter senere er Justin tilbake, ironisk nok til «Be Alright», binder tauet rundt maven og blir heist opp og sendt over publikum, mens han også tar svisken «Fall» hvor stemmen hans virkelig kommer til sin rett i hylekoret under. 

«Never Say Never» følger finfint opp før Justin nok en gang må en tur ut for å hilse på bøtta. 
Han beklager seg ved å si at han ikke vil kaste opp foran fansen - fullt forståelig! 

Herfra er det faktisk en triumfferd - oppover. 
«Beauty & A Beat» (uten Nicki Minaj.) er kveldens beste klubbnummer, mens «One Less Lonely Girl» denne kvelden er dedisert til hans lille kreftsyke venn på seks, Avalanna, som døde i forrige uke. 
Sterkt og enda sterkere med bildene som følger med, og den knusktørre Arizonaørkenen fylles av tårer, iallfall innendørs. 

Et stort emosjonelt sprang når «As Long As You Love Me» følges av det samme fabelaktige lysdesignet, mens «Baby» virkelig får arenaen til å koke i to generasjoner - tiåringer og mødre med maks 25 år bak seg. 

«Believe» tar Justin bak pianoet, fremdeles i sine glinsende favorittskinnbukser, før hans gamle crewkompis - Ryan Good - skrikende introduserer kveldens eneste ekstranummer, «Boyfriend», via storskjermen. 

På nøyaktig halvannen time har Justin Bieber vist sårbarhet, styrke, svakhet, sorg og samhold på èn og samme gang. 
Trolig vil bestanddelene sitte enda bedre og tettere til hverandre når turen kommer til Norge i april neste år. 
Ansatsen lovte iallfall mer enn det som faktisk ble prestert. 

Likevel 
- Justin Biebers talenter er fremdeles så tydelige at vi holder tommelen opp. 
Og ønsker god bedring! 
