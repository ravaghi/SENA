Fjorden Baby! er her for å lage kaos
Dans, baby, dans! 

ALBUM: 
I «24 Hour Party People» filmen om Manchesters legendariske musikkscene på åtti- og nittitallet, er det et øyeblikk der alt eksploderer. 
Musikk, stemning, publikum, rock og rytmer fusjonerer til en perfekt enhet: 
Rave-kulturen er født! 
Folk går av skaftet, alle danser med armene i været og DER har vi følelsen man får av å høre på «Se deg rundt i rommet» av bergensbandet Fjorden Baby!. 

Tar av 1. 
De musikalske likhetene mellom drabantbyen Loddefjord og industribyen Manchester er plutselig ekstremt påfallende. 

Fjorden Baby!, eller Fjorden som vi heretter kommer til å kalle dem, har ett eneste mål, og det er å få deg til å danse som en dopa tenåring på nittitallsklubb. 

Dermed har de erstattet Iggy Pop-riffene fra førsteskiva med Happy Mondays-inspirert syresynth og gladvibber. 
På «Deigen» får vi til og med et godt klubbgammeldags takeoff! 

Vokalist Sturle Kvilekval høres ut som den smårustne lillebroren til Ian Brown fra Stone Roses, og bassen, bandets blodpumpe, er så funky at man skulle tro den var en beinkåt fjortis hvis eneste plan var å komme i buksa på, vel, hvemsomhelst egentlig. 

Har vi hørt slike insisterende, repetetive, impresjonistiske (når man hører dem er de sabla effektive, når man leser dem skjønner man ikke bæret) tekster på norsk før? 
Har vi hatt denne type rave-inspirert smilefjespop som ikke er ironisk (les: Datarock) på denne siden av Atlanteren tidligere? 
Trukke det. 
Og dermed kommer vi til punkt nummer to: 

Stilbrudd 2. 
Plata representerer en overgang, et stilbrudd, for å si det med ordene til tekstforfatter Sturle: 
Et fuckings generasjonsskifte. 
Dette er ikke nu-rave eller new wave. 
Dette er nu-veiv! 
Og egentlig et svært ambisiøst prosjekt, både musikalsk og tekstlig. 

Sammen med blant andre John Olav Nilsen & Gjengen, som slapp skive tidligere i år, representerer Fjorden en ny norsk inderlighet, et ønske om å slippe alt de ellers har i hendene for å beskrive hvordan de føler det her og nå. 

Bare at Fjorden også vil ha deg til å danse. 
Åh, jeg elsker 2011 allerede! 
