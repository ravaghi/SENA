Storslått, men glatt skifilm
3 
Det flotte med denne friski— og snøbrettdokumentaren er de spektakulære bildene, men de holder ikke på interessen i 97 minutter. 
Synd at regissørene ikke lar oss bli kjent med dyktige utøvere. 

"Supervention". 
Regi: 
Filip Christensen, Even Sigstad, Lasse Nyhaugen (co-regi), Jan Petter Aarskog (co-regi). 
Med: 
Aksel Lund Svindal, Terje Håkonsen, Jesper Tjäder, Åsmund Thorsen, Tiril S. 
Christiansen, Tom Wallisch, Asbjørn E. Næss med flere. 
Norge 2013. 
1 time 37 minutter. 
Aldersgrense: 
Tillatt for alle. 
Egnethet: Ungdom/Voksen. 

For hva driver unge gutter og menn til å kaste seg utfor stupbratte fjell for å pløye opp uberørt snø? 
Eller gjøre vågale stunt på trappegelendere og murvegger, til tross for at kroppen får juling hver gang man mislykkes? 

Men slike spørsmål bryr ikke regissørene Filip Christensen og Even Sigstad seg om å utforske. 
Det frikjørerne tjener penger på, er å filme de mest akrobatiske og imponerende prestasjonene. 
Følgelig blir dokumentaren et perlekjede av storslåtte skiscener fra solbelyste fjell i Norge (inkludert Svalbard), Canada og New Zealand, tilsatt pulserende musikk som innholdsmessig er intetsigende. 

Filmen vil fungere ypperlig som hyllest blant de som selv er aktive i sporten. 
Men kinogjengere flest vil lete etter noe mer enn å se Åsmund, Asbjørn, Jesper, Terje, Tim og Tom, Even, Eric og Eirik sette utfor, på ny og på ny. 
Alt vi får vite om dem, er deres nasjonalitet, alt etter hvor filmteamet har fått sponsormidler til å reise, inkludert helikopter og forseggjort kamerautstyr som kan fange stuntene. 
Regissørene har også fått med selveste Aksel Lund Svindal på en spektakulær tur til Lyngen der han koser seg med å sette utfor.Heldigvis viser regissørene også kjøringer der utøverne ikke lykkes, inkludert et selvutløst snøskred som kunne gått aldeles galt. 
Noen av kjørerne antyder at de er redde idet de setter utfor. 
Men skuffende nok drøftes det aldri at de kan få virkelig alvorlige skader eller sågar forulykke – den risikoen skyves under snøteppet og gjør filmen mye glattere enn den kunne vært. 
