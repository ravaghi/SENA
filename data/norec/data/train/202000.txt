TEST: iRobot Roomba 880
Er iRobots robotstøvsuger like god som ryktene sier? 

Selv om vi jevnlig tester robotstøvsugere, er det lenge siden vi testet en av iRobots modeller. 

Vi var derfor spent på hvor bra den nye toppmodellen egentlig har blitt, og den gode nyheten er at den fortsatt er blant de beste. 

Også den har imidlertid sine svakheter. 

Hva får du? 

Roomba 880 er svært enkel å sette sammen, så det at bruksanvisningen bare er på dansk eller engelsk trenger du ikke å bekymre deg over. 
Med i pakken ligger dockingstasjonen med strømkabel, et batteri, to romstoppere, to HEPA-filtre og en fjernkontroll. 
Her er de fleste igang på få minutter, ja rent bortsett fra at iRobot anbefaler at du lader den minst åtte timer før du bruker den for første gang. 

Fjernkontrollen kan vi likevel styre vår begeistring for: 
Hurtigtastene til Clean og Spot-funksjonene fungerer riktignok bra, men selve styringen via piltastene er såpass lite intuitiv at vi brukte den lite i praksis. 
I denne prisklassen ville vi heller hatt en mobil/nettbrett-app i stedet for den medfølgende fjernkontrollen, så her er det fortsatt forbedringspotensiale. 

Som vanlig endte vi derfor opp med å programmere Roombaen direkte på enheten, og det første trinnet er selvsagt å stille inn timeren slik at den støvsuger når vi er på jobb. 

Enkel programmering: 
Du har egne taster for docking, klokke, timeplan, og spot-funksjon. 
Trykker du på klokke får du stilt inn dag, time og minutter, mens spot-funksjonen brukes når du vil at den skal konsentrere seg om å støvsuge et bestemt område. 

Roomba 880 kan også skilte med ulike varsellys når noe er galt: 
Rødt betyr at batteriet er flatt, og blinkende lys kommer om den for eksempel har satt noe fast mellom gummivalsene. 
Mer praktisk i det daglige: 
Den sier også i fra når det er på tide å tømme skuffen. 

Men dette får du jo stort sett hos konkurrentene også, så det første spørsmålet er på hvilke områder iRobot Roomba 880 skiller seg ut: 

De små tingene: 
Bærehåndtaket på toppen er praktisk hvis du for eksempel skal flytte den mellom etasjene. 
Fargen er forøvrig sort, i motsetning til sine mer fargerike lillebrødre. 
De store tingene: 
I motsetning til de rimeligere iRobot-modellene har 880 en såkalt «AeroForce-teknologi». 
Det høres fancy ut, men betyr lite annet enn at du får en kraftigere motor, samt at børstene er erstattet med gummivalser. 
Målet er å gi mer vakuum mot gulvet, og dermed enda bedre effekt. 

Roomba skryter også av at batteriet har god varighet (120 minutter på en ladning), men her må vi nesten ta dem på ordet: 
Vi har ganske enkelt latt Roombaen støvsuge mens vi er på jobben, og om den har tatt noen pauser til ladning underveis eller ikke, blir dermed lite relevant så lenge jobben har blitt gjort. 

Kjører seg nesten aldri fast 

Det første vi legger merke er at Roombaen er kjapp, ja den er den desidert raskeste støvsugeren vi hittil har testet. 
Hvorvidt den gjør seg ferdig noe raskere enn konkurrentene er imidlertid en annen sak: iRoboten følger nemlig ingen konkret plan, men går i stedet i kryss til den selv bestemmer den har dekket gulvet godt nok. 

Og bare et hint: 
Å prøve å se hvordan den jobber er ganske så slitsomt, siden den farer hit og dit. 
I praksis tipper vi de aller fleste vil gjøre som oss: 
La den gå mens dere er på jobb, og så er jobben gjort når dere kommer hjem. 

Men de innebygde sensorene virker bra: 

Roombaen styrer altså unna trappen av seg selv, og de eksterne stopperne hindrer den i gå inn på rom, eller krysse visse soner. 
Dette er problemfritt. 

Roombaen kræsjer i tillegg sjelden inni noe, den kjører først helt inntil eventuelle hindre, stopper så opp, snur og prøver igjen. 

Det beste av alt er likevel at den ikke kjører seg så mye fast som konkurrenten Miele Scout RX1, og det er et bra tegn. 
Det gjør nemlig at Roombaen støvsuger til den trenger å lade, lader seg opp, og fullfører resten av jobben før den igjen returnerer til dokkingstasjonen. 

Nå skal det likevel sies at også iRoboten kan sette seg fast, men da er det i hovedsak vi som har slurvet med ryddingen. 
Som ved bruk av alle andre robotstøvsugere er du nemlig nødt til å fjerne kabler, skolisser, og ikke minst ungenes lekearmbånd fra gulvet før du drar på jobb. 

Dette høres kanskje litt slitsomt ut, men det tar uansett ikke lang tid før du blir vant til det 

Hvor bra støvsuger den? 

iRobot 880 har sin store styrke på harde overflater, som for eksempel fliser og parkett. 
Et godt eksempel er pakken med havregryn som datt i gulvet: 
Den plukket omtrent opp smitt og smule når den gikk automatisk, og ett trykk på spot-knappen tok med seg de få kornene som hadde sneket seg unna. 

Dette er forsåvidt ikke overraskende, også vår private Neato og Kobold VR200 (test kommer) gjør en god jobb her. 

Det er likevel et poeng at Roombaen jobber godt, selv om den kjører raskere over gulvet enn konkurrentene. 

Et raskt glimt av hvordan den jobber får du her: 
You need a browser that can handle Iframes to be able to view this page. 

I motsetning til Mieles alternativ har Roomba 880 kun én roterende fangarm, men i praksis har dette ingen innvirkning på sluttresultatet: 

Roombaen farer fort over gulvet i et tilsynelatende forvirrende sikksakkmønster, for så å dempe farten slik at den ikke skumper inni veggen. 
Det som ser ut som en svakhet er det likevel ikke, for Roombaen returnerer ganske enkelt til hjørnene og kantene etterhvert. 
Da jobber den i tillegg litt saktere og er nøye, slik at den i det minste får med seg det samme som Mielen. 

Ja, vi synes faktisk at den får med seg mer. 

Det samme gjentar seg på lave tepper: 
Her gjør iRobot 880 en god jobb med å få bort smulene, eller for å være helt ærlig, tacorestene fra fredagskvelden. 
Her gjør den det til og med hakket bedre enn Neato. 

Men har du husdyr bør du følge med nå. 

Ikke like imponerende på hundehår 

For i selskap med en 65-kilo, konstant røytende hund, som gjerne liker å trone på det ganske langhårete teppet under stuebordet, får alle robotstøvsugere en solid utfordring. 

Roombaen gjør defintivt en helt grei jobb her, det er bare det at teppet har mindre dyrehår igjen etter at Neatoen har gjort jobben. 
Litt av forklaringen er nok at sistnevnte suger kraftigere (og dermed også bråker mer) enn iRoboten, og det er antagelig resepten på tepper. 

På harde underlag var det derimot omtrent umulig å skille de to når det gjaldt hundehår. 

Vi har allerede nevnt de nye gummivalsene på Roomba 880, og i følge iRobot skal de kreve mindre vedlikehold enn de tradisjonelle børstene. 

Som du ser på bildet til høyre er vi ikke like enig i det, i hvert fall ikke hvis du som oss også har hund/katt og flere tepper. 
I praksis opplever vi likevel ikke dette som noe problem: 
Det å fjerne hår (samt strikker) fra endene er nemlig en prosess som ikke tar mer enn et minutt eller to. 

Konklusjon 

iRobot Roomba 880 jobber både kjapt og effektivt, og virker solid bygget. 
Men det forventer vi også når den koster rundt 7.000 kroner. 

Prismessig er den dermed på samme nivå som Mieles alternativ, og skal du velge mellom de to er valget lett: 
Roombaen gjør jevnt over en bedre jobb, og kjører seg heller ikke like ofte fast i hindringer underveis. 

Det er likevel ett unntak, og det gjelder for de av dere som både har tepper og husdyr. 
Der mener vi nemlig at Neato gjør enda bedre jobb, og det til en langt lavere pris. 

iRobot Roomba 880 
