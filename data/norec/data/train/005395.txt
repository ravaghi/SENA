Preacher S02 E01 – E02
Ultravold med glimt i øyet. 

I sin andre sesong vender Preacher blikket bort fra småbylivet vi ble kjent med i den første. 

Den dysfunksjonelle men elskverdige trioen Jesse, Tulip og Cassidy tar denne gangen landeveien fatt på leting etter Gud. 
Med en brutal cowboy fra helvete hakk i hæl. 

Det legges til rette for et høyere tempo og større variasjon i både figurgalleriet og bakteppet. 
Det umiskjennelige glimtet i øyet ser heldigvis ikke ut til å ha blitt rotet bort i prosessen. 

Etter de første to episodene har jeg tro på at den andre sesongen vil bli vel så fornøyelig som den første. 

Fortsatt ikke for sarte sjeler 

Første sesong måtte bruke en del tid på å etablere serieuniversets spilleregler. 
Sesong 2 slipper naturligvis dette, og kan derfor starte i et høyere tempo. 

Mot slutten av første sesong lærte vi at Gud er savnet. 
Jesse setter ut på leting etter Vårherre, for å prøve å komme til bunns i mysteriet rundt den mektige kraften "Genesis", som har bosatt seg i ham. 

Den voldelige USA-turneen får sitt åndelige startskudd da Tulip stjeler bensin fra en bil ved høyst innovativ bruk av en mennesketarm. 
Første stopp er Las Vegas. 

Hvilken roadtrip med respekt for seg selv er vel komplett uten litt gambling, ultravold og god, gammeldags "tarm-hevert". 

Stødig og målrettet 

Jeg liker avgjørelsen om å flytte handlingen vekk fra småbylivet i Annville og ut i verden. 
Figurene får utfolde seg i varierte miljøer og man gir serieskaperne større visuell frihet. 

Roadtrip-tematikken gir også en større følelse av målrettet historiefortelling. 
Første sesong føltes tidvis litt omflakkende og vinglete. 
Sesong to virker stødigere. 
Det er mer mening bak galskapen. 

Første sesong tok oss også fra punkt "a" til punkt "b", men det virker som sesong 2 lar oss nyte utsikten på veien dit i enda større grad. 

Lovende start 

Denne anmeldelsen er kun basert på de to første episodene, og bare tiden vil vise om resten av sesongen holder samme høye underholdningsverdi. 

De første episodene lover i alle fall veldig godt. 

Preacher er fortsatt ren moro. 
Uhøytidelig og blodig glimt-i-øyet-underholdning, med morsom dialog og et skuespillerensemble med smittsomt god kjemi. 
Jeg gleder meg til fortsettelsen. 

Preacher kan du se på Viaplay. 
Første episode av sesong 2 har premiere 27. juni. 
