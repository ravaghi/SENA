TV-premiere:Friskus-TV A/S 

Alternative jobbintervjuer med hopp og sprett, iscenesatt av forretningskvinnen Kari Traa. 

TV-premiere: Kari Traa-leikane. 
Reality-program, TV3. 
Torsdager 20.30. 

I TV3-programmet «Kari Traa-leikane» lærer vi at Kari Traa er en internasjonal forretningskvinne som står bak et internasjonalt klesmerke som bærer hennes eget navn. 
Nå har hun, som Donald Trump har gjort før henne, trommet sammen et eget TV-program som skal finne den tøffeste, råeste, sprøeste, mest kreative jenta i kongeriket. 
Denne jenta skal få, for å sitere Kari sjøl: 
«Jobbe for meg og min kolleksjon et helt år!». 
Snakk om skup for Kari Traa AS, som for øvrig ikke nøyer seg med å «eie» konseptet: 
Produktene dukker opp både her og der, selv teltene i fjellsiden er prydet i Kari Traa-mønster! 

Et ganske «cheesy» utgangspunkt altså, men det skygger ikke så mye for underholdningen: 
13 jenter er samlet, og maken til entusiastisk reality-gjeng har jeg aldri sett før! 
Det er ikke måte på hvor «rått, fett og tøft» dette skal bli: 
«Jeg skal gifte meg her jeg!» utbryter en av jentene i møte med plastteltleiren hvor de skal oppholde seg gjennom konkurransen. 
Castingansvarlige som lette med «FRISKUS» som utgangspunkt har defintivt truffet blink. 

Heldigvis blir det ikke bare med praten: 
«Kari Traa-leikane» byr på spenstig og spennende kappestrid. 
Og klassisk realitydrama hvor én må hjem i hvert program. 
Venninne-faktoren er riktignok skyhøy i første program, men jeg ser åpenbare muligheter for «catfights» i flokken her: 
Hele konseptet går jo ut på å finne jenta som er best til stikke seg fram, selge seg selv og kanskje rope høyest. 
I første program er jentene delt opp i to lag som skal lage hver sin skifilm. 
Ett lag taper, og to av jentene på taperlaget må ut i duell. 
Friskt, moro og bokstavlig talt blodig med noen bilder de ansatte på turistkontoret på Voss vil få vann i munnen av. 
