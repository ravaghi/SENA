Konklusjon & karakter
Målt opp mot prisen er det ingen tvil om at Samsung leverer varene rent billedmessig. 
Vi skulle selvsagt ønsket enda høyere oppløsning og flere finesser. 
Men i bunn og grunn er det de små irritasjons-momentene som gjør at TVen ikke får full pott. 

Etter vår oppfatning er det uforståelig at man klarer å lage en slik stusselig fjernkontroll til en TV som ellers gir et så positivt inntrykk. 
Her har sparekniven definitivt vært brukt på feil sted. 

Kort oppsummert tror vi altså at de aller fleste vil bli mer enn fornøyd med en slik skjerm, og da skal du tjene relativt bra før modellene som er opp til tre ganger så dyre blir interessante. 

Konkurrenter 

Med en veiledende pris på 29.990 er den i utgangspunktet dyrere enn LGs folkemodell. 
LG-modellen har imidlertid ikke innebygget TV-tuner og bordstativ må eventuelt kjøpes i tillegg. 
Skal du ha begge deler blir med andre ord prisen noenlunde lik. 

I likhet med LGen tilhører denne Samsungen en ny plasma-generasjon. 
Dette er viktig da utviklingen har vært markant. 
Begge modellene har blant annet et kontrastforhold på 3000:1 og en lysstyrke på 1000cm/m2. 

Samsung oppgir at panelet skal ha en levetid på 50.000 timer, noe som er 10.000 timer mindre enn LGen. 
Det tilsvarer likevel syv timers TV-titting hver eneste dag i nesten 20 år, noe som skulle holde for de fleste. 

Går vil litt ned i størrelse er spesielt 37-tommeren til Philips verdt å ta med i betraktning. 
Mange finesser og bedre finish gjør at den noe høyere prisen her kan forsvares. 

Mye spill og PC-bruk? 

Er du en ivrig spill og PC-entusiast vil du antagelig blir mer fornøyd med en LCD-skjerm. 
Selv om de nye plasmaskjermene er helt greie til PC-bruk, er det ingen tvil om at det er mer behagelig å surfe foran en flimmerfri LCD-skjerm. 
Blir Sharps 37-tommer for dyr bør du i stedet vurdere å gå ned i størrelse. 

Et billigere alternativ i plasma-klassen er Medion-skjermen. 
Dessverre har vi foreløpig ikke fått testet denne da den norske importøren ikke har tilgjengelige test-eksemplarer. 

Minispesifikasjoner: 

42-tommers plasma. 
Oppløsning = 852 / 480. 
Lysstyrke = 1000cd/m2, Kontrast = 3000:1, Farger = 1,677 million 160 graders betraktningsvinkel, Auto Pixel Shift for å hindre innbrenning. 
Tekst-TV på 2100 sider. 
Innsovningstimer - maks 360 minutter. 
