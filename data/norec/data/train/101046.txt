Låtanmeldelse:Jørn Trollebø Kvalheim – «High Speed Road» 

Rock som ikke rocker. 

Jørn Trollebø Kvalheim 

«High Speed Road» 

Jørn har vært det mannlige rockealibiet i årets «Idol». 
Og rock à la «Idol» er sørgelige greier, som regel (og som her) hule fakter og bolete allsangfrierier et sted mellom Coldplay, The Killers og Foo Fighters. 

Man kan godt si at «High Speed Road» er greit håndverk i lys av ovennevnte referanser. 
Sangen har den klatrende, episke stadionfølelsen, de tinglende gitarene og de suggererende strykerne. 

«Can you feel my heart beting out of my chest?», spør han, og ja, det kan vi – det er mye lidenskap her. 

Så mye at ingen stoppet opp og lurte på om linjer som «Tell the stars 
we can carry the night/We are young and free so let's run the lights» egentlig var en god idé. 

Klisjéridende og uoppfinnsomt; det går rundt regnet en milliard på dusinet av låter som denne. 

Det er også noe av en bragd å dra tempoet i refrenget NED på en sang titulert «High Speed Road». 
