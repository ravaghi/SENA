Samsung UE46C5105
Er du ute etter en stor og helt flat TV, kan denne rett og slett være et røverkjøp! 

Utviklingen på TV-fronten har rett og slett vært ekstrem de siste årene. 
For under 10 år siden hadde en 28-tommers, ikke-bred billedrørs-TV en naturlig plass i den moderne stue. 

I dag er det omtrent kun på Finn.no man kan finne dem, nærmere bestemt på "gis bort"-siden. 

Og betalte du 7.990 kroner for en 28-tommer billedrørs-TV i 2000, kunne du få en bra TV, i hvertfall etter datidens målestokk. 
Men selv de mest optimistiske framsynte hadde vel knapt drømt om at man ti år senere kunne kjøpe en TV, tynn som et knekkebrød med neste dobbelt så stort, sylskarpt bilde, med en rekke innganger, inkludert nettverk og USB-port, til samme pris. 

Men det er altså tilfelle. 
I 2010 er det LED-baklyste fjernsynsapparater som gjelder, og prisene har regelrett stupt siden introduksjonen. 
Bare i løpet av siste året har prisene på de rimeligste modellene blitt omtrent halvert. 

Alle billigste LED? 

UE46C5105 er sannsynligvis den aller billigste LED-baklyste 46-tommers LCD-TV-en på markedet akkurat nå. 
Normalt koster den rundt 10.000 kroner, men for øyeblikket selges den for 7.990 kroner hos nettbutikken MPX, og vi har tatt en titt på den. 

Her er en rask oversikt over de viktigste egenskapene: 

46" full HD TV, 1920 x 1080 piksler, 50Hz Innebygd digital TV-tuner (kabel-TV og digitalt bakkenett) 
Mediespiller som kan spille musikk, videoer og filmer via kablet nettverk (DLNA) eller USB-port. 
Mulighet for trådløst nettverk (ekstrautstyr) 2 USB-porter 4 HDMI-innganger 2 x 10W interne høyttalere Strømforbruk: Max 130W Størrelse: 1107 x 671 x 29,9 mm, med fot 1107 x 671 x 275 mm Vekt: 15,7 kg. 
Med fot: 19,7 kg 

Alle tekniske data 

Det er med andre ord en TV med godt utvalg av funksjoner og tilkoblingsmuligheter, som bør dekke behovene godt for den jevne TV-bruker. 
2 USB-porter er ikke vanlig, men merk at kun den ene gir nok strøm til å drive en ekstern harddisk, mens begge støtter minneplugger. 

4 HDMI-innganger betyr at du kan ha både Xboxen, Blu-ray-spilleren, HD-opptakeren og videokameraet tilkoblet samtidig. 

Hva menes egentlig med 50Hz? 

Kort fortalt: 
TV-en klarer kun 50 bildeoppdateringer i sekundet. 
Mange nyere TV-er klarer både 100 og 200, og på en LCD-TV vil man i praksis merke dette ved at bevegelsene i bildet blir mer glidende og uten hakking, samtidig som objektene som beveger seg bevarer skarpheten bedre enn på TV-er som kun klarer 50. 
Vi har imidlertid sett både gode og dårlige implementasjoner av teknikken, og på rimelige TV-er har vi ofte endt med å skru den av fordi den til tider har gitt en degradert opplevelse. 

Dette er med andre ord en 50 Hz-TV, men det må ikke forveksles med de flimrende 50 Hz billedrørs-TV-ene. 
Bildet på en LCD-TV er flimmerfritt - åkkesomm. 

Dette mangler den 

TV-en har ikke Internet@TV- og Skype-funksjonalitet, som de dyrere modellene fra Samsung har. 
I praksis synes i hvertfall vi det er like greit. 
Vi har fortsatt til gode å se en TV som har implementert Internett-tilgang på en tilfredsstillende måte. 
Vil du ha Internett på TV-en, kobler du til en bærbar PC. 
Enkelt og greit. 

En annen ting som skiller de dyrere modellene fra de rimeligere, er støtte for 3D. 
Blir du fascinert av mulighetene 3D-TV byr på, må du med andre ord se en annen vei. 
Du kan lese mer om den mye omtalte 3D-teknikken her. 

Og trådløst nettverk er altså mulig, men koster noen hundrelapper ekstra - om du trenger det. 
Nettverksfunksjonalitet er uansett ikke dumt, spesielt ikke hvis du har en betydelig samling bilder, videoer og musikkfiler på en PC, NAS eller mediespiller som er tilkoblet nettet. 
Så lenge enheten støtter DLNA, vil TV-en mest sannsynlig oppdage den automatisk - og støttede formater kan da streames rett til skjermen. 

Og listen over støttede formater og konteinere er ganske bra, og innbefatter både MKV, DivX og Xvid, de tre i særklasse mest utbredte formatene. 

Hvis du derimot ikke ønsker å benytte deg av nettverksstøtten, kan du likevel putte inn en USB-minneplugg eller harddisk med multimediefiler direkte i TV-en, og via menyen spille av innholdet. 

Tynn og lekker, men mye gjenskinn 

TV-en har en helt svart front, og skjermoverflaten har et kontrastbelegg som dessverre gir litt mye gjenskinn. 
Dette kan være problematisk dersom du setter TV-en med vinduet rett mot, for eksempel, og er noe vi særlig kjenner fra plasma-TV-er. 

Den blanke overflaten kan skape litt trøbbel i rom med mye lys. 

For øvrig nærmest skriker TV-en etter å bli hengt på veggen. 
Den er under 3 cm tynn på det tykkeste, alle tilkoblingspunkter på baksiden er tverrstilte, og takket være lav vekt, fordypninger i chassiset og medfølgende ledningssamlere, kan man med det rette festet få den til å stikke minimalt ut fra veggen. 

Alle tilkoblingspunktene er tverrstilte, enten horisontalt eller vertikalt. 

Det følger imidlertid med en solid svingbar fot som kjapt festes med tre skruer til TV-en, hvis du ønsker å ventee med veggmonteringen. 

Fjernkontrollen er enkel, ikke noe designstudium, men oversiktlig og grei. 
Vi likte spesielt godt at knappene kan bakgrunnsbelyses i mørke: 

Enkel installasjon og oppsett 

Ved første oppstart blir du ledet gjennom oppsettet, der språk og naturligvis TV-kanaler står sentralt. 
Digitale TV-kanaler i vårt kabelnett (Romm AS) ble funnet, og hele installasjonen var unnagjort på få minutter. 
TV-en har støtte for krypterte sendinger, men da trenger du en CAM-modul i tillegg til programkort fra kanalleverandør. 
Det hadde ikke vi, så vi fikk kun prøvd gratiskanalene i vårt digitale kabelanlegg. 

Mottakeren skal også fungere mot de fleste andre kabelleverandørene, med unntak av GET, som foreløpig kjører en litt mer proprietær kabelløsning. 
I tillegg støttes det digitale bakkenettet som leveres gjennom Riks-TV, men dette har vi ikke testet. 

TV-inntrykk 

TV-bildet viste seg å være altfor fargemettet for vår smak, ansikter var rødsprengte og detaljfattige, så førsteinntrykket var derfor så som så. 
De færreste sitter på kalibreringsutstyr, og de mange valgene man har på bildeinnstillingene kan virke overveldende for en som er vant til å forholde seg til lys, kontrast og farge fra billedrørets glansdager. 

Her blir oppfordringen å prøve seg fram, blir det helt galt kan du enkelt nullstille alt. 

Vi har litt erfaring, og etter noen minutter med justeringer før vi var tålig fornøyd med bildene. 
Heldigvis er Samsung slett ikke verst på brukervennlighet, heller tvert imot. 
Vi gir også et ekstra pluss i margen for Samsungs gode norske oversettelser og forklaringer. 

Hvilke innstillinger som passer for deg kan ikke vi avgjøre, og plassering og lysforhold spiller også en rolle. 
Slik valgte vi å sette de grunnleggende valgene: 

Du kan også tille sortnivå, dynamisk kontrast, sykkedetaljer etc under avanserte innstillinger. 
Dette kan i noen tilfeller gi den siste prikken over i-en for bildeopplevelsen. 

46 tommer er uansett stort, og bildekvaliteten på mye av materialet som spys ut fra de mange utenlandske kanalene er, for å si det rett ut, rævva. 
Bildet blir med andre ord ikke bedre enn kilden, og helt topp blir den ikke før du spiller av HD-filmer fra Blu-ray eller TV-sendinger i 1080i. 

Og på slikt materiale blir bildeopplevelsen til dels svært god på UE46C5105. 
Har du stilt skarphet, bakgrunnslys, kontrast og lys riktig, ivaretas detaljene i stor grad både i lyse og mørke partier, og sort forblir sort - når du sitter rett i mot. 

TV-bildene er kontrastrike og sortnivået er meget bra i normal betraktningsposisjon 

Merk imidlertid at kontrast og sortnivå er desidert best dersom du sitter rett foran TV-en. 
Reiser du deg, eller betrakter bildet fra skråere hold, blir bildet fort mye gråere og mattere. 

Alt i alt byr TV-en på en middels god bildeopplevelse, vi har sett bedre - men også langt dårligere. 

Kanalskifte er ofte en bøyg for mange digitale TV-mottakere. 
UE46C5105 er kjappere enn Samsung-modeller vi testet i fjor, og den lille forsinkelsen på like over ett sekund blir aldri noe irritasjonsoment. 
Den er for øvrig også litt kjappere enn "spilleren som kan alt", Samsung BD-C8200. 

Medieavspilling 

TV-en har som tidligere nevnt to USB-porter, hvorav den ene forsynes med nok strøm til å drive lommeharddisker (2,5"), mens den andre kun klarer USB-minneplugger, eventuelt harddisker med egen strømforsyning. 
Merk at både FAT32- og NTFS-formaterte enheter kan leses. 

Når du putter inn disken/pluggen, blir du møtt av denne meldingen: 

Og deretter til Media Play-menyen: 

Mediespilleren er mer eller mindre identisk med den du finner på BD-C8200, og det viste seg at formatstøtten også var den samme. 
Vi kjørte på med en rekke testfiler, og følgende viste seg å fungere: 

H264 SD/HD ok MKV 720P/1080P ok, men viser ikke interne undertekster DivX HD 720P/1080P ok Xvid SD ok MPEG2 DVD ok MPEG2 TS HD ok MPEG1 ok WMV HD/SD ok bilde, ingen lyd 

RealMedia, Quicktime MOV-filer, ISO-speilbilder og DVD-filmapper ble ikke gjenkjent. 

Her: 
Avspilling av DivX-fil i full HD-oppløsning. 
No problem. 

Avspilling starter raskt, og du kan spole i tre hastigheter - eller "hoppe" 10 sekunder ved å trykke på venstre-høyre-pilene. 
Dersom avspillingen blir avbrutt, får du spørsmål om du vil gjenoppta fra den posisjonen eller starte fra begynnelsen ved neste avspilling. 

Visning av bilder ble imidlertid en skuffelse, store bildefiler bruker flere sekunder på å laste. 
Derfor blir det relativt tidkrevende og irriterende å bla seg gjennom årets 12 megapiksels feriebilder. 
Da kan dette være et godt tips. 

TV-en bruker lang tid på å laste store bildefiler 

Du finner flere forskjellige innfallsvinkler til mediesamlingene, men vi synes definitivt Samsung burde gjort en bedre jobb med grensesnittet. 
Dette er funksjonalitet flere og flere ser etter når de kjøper ny TV, og jo mer strømlinjeformet det blir, jo større kjøpsargument, mener vi. 

Vi testet også streaming fra flere DLNA-servere vi hadde satt opp i nettverket, og det fungerte omtrent som ved USB. 
Merk imidlertid at den populære gratis medieserveren Tversity viste seg å ikke være kompatibel. 
Serveren ble oppdaget, vi kunne bla i filene, men ingen av dem lot seg avspille. 

(Fortsetter under bildene) 

Her har vi fått kontakt med vår DLNA-server. 
Grensesnittet er så som så. 

Avspilling av MP3-filer fra minneplugg. 
ÆØÅ vises her ikke korrekt i filnavnene. 

Konklusjon 

Alt i alt sitter vi igjen med et godt inntrykk etter å ha testet denne TV-en. 
Den er svært linjelekker, enkel å sette opp og bruke, og byr på godt med funksjoner. 
Den har noe forbedringspotensiale på multimediesiden, og den blanke overflaten gir ganske mye gjenskinn. 
men hvis dette er uvesentlig for deg bør du definitivt vurdere UE46C5105. 
Får du den for 7.990 kroner er den intet mindre enn et røverkjøp. 

Takk til MPX.no for utlån av TV-en 
