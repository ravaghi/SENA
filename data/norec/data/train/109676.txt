Vanessa Hudgens - «Identified»
(Hollywood Records / EMI) 

Disney-stjerne med norsk link. 

To av låtene på denne platen skrev Silje Nymoen (nå Silya) fra salige Multicyde med tanke på sin egen soloplate, men dukker nå altså opp hos den super-populære skuespilleren fra High School Musical-filmene i stedet. 
Silje kommer nesten bedre fra det enn tyve år gamle Vanessa Hudgens selv. 
Hun er et ektefølt og velmenende Disney-produkt uten skarpe kanter og litt for lite personlighet. 

Her blir Hudgens regelrett overkjørt av svært dyktige produsenter som lar sin frontfigur sveipe innom det som finnes av moderne teenpop-elementer i kjølvannet av Britney Spears og Christina Aguilera til mer voksne forbilder som Beyoncè og Destiny's Child. 
Det er ingen dårlig plate dette - bare svært pregløs. 

ANBEFALTE KJØP: 
«Last Night», «Amazed» og «Party On The Moon». 
