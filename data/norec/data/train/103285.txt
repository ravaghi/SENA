Savoy: «Savoy»
(Eleventeen/Sonet) 

Tilbake til start. 

Det er godt gjort å få sin femte plate til å låte som om det er en debut. 

Frode Unneland, Lauren og Paul Waaktaar-Savoy har nok trengt dypere innunder huden til lytterne på sine tidligere utgivelser, men «Savoy» griper likevel tilstrekkelig i all sin enkelhet. 
Det hviler en melankolsk aura av naiv nysgjerrighet over store deler av denne platen, selvfølgelig forsterket av Lauren Savoys stemme, samtidig som Savoy kanskje aldri har vært mørkere enn de er i «Rain On Your Parade», «Melanie Lied To Me» og det regelrett dystre avslutningsnummeret, «Isotope». 
Den nye platen har med andre ord litt mer av alt, bare ikke de helt fantastiske enkeltsporene. 

Likevel er det, med Frode Jacobsens (Madrugada) produsenthjelp, det enkle, det organiske og det opprinnelige som fremelskes i for eksempel låter som «Bovine», «Girl One» og spesielt «Empty Of Feeling», der sekstitallets bekymringsfrie melodilinjer dukker opp for alvor. 

«Savoy» er en jevnt god, men ikke oppsiktsvekkende plate. 
Mest av alt bekrefter den at låtskriverkloen til Paul Waaktaar-Savoy fremdeles er der, og at bandet Savoy har et sunt ønske om å nullstille seg. 
Og platen inneholder faktisk en klar hit - Radiohead-aktige «Whalebone» - som er intet mindre enn praktfull på linje med klassikeren «Velvet». 
Om resten av platen blir en hit, er derimot opp til publikum å bedømme. 
