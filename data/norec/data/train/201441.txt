Samsung Series 7 700Z7C-S01
Samsung fortsetter å imponere, denne gangen med en meget fin skrivebordserstatter med 17,3" skjerm. 

Det blir stadig vanligere å se bærbare PC-er med høyoppløste skjermer, og lanseringen av nye MacBook Pro har ikke akkurat dempet trykket på PC-produsentene om å levere PC-er med skjermer med full HD-oppløsning. 

Velger du en PC til 7-8000 kroner i dag, vil den ofte ha samme skjermoppløsning som en 24-tommer på skrivebordet, enten du velger en bærbar med 15,6 eller 17,3-tommer skjerm. 
Det betyr at arbeidsflaten har plass til like mye, bare i mindre format. 

Dette gjør det aktuelt for enda flere å forkaste stasjonære PC-er og stasjonære PC-skjermer, til fordel for en kompakt og bærbar flytting. 
Og når den bærbare ellers er så godt spesifisert som Samsungs oppdaterte Chronos 7-serie, ja, da er det i sannhet mange grunner til å konvertere. 

Her er en kjapp gjennomgang av de viktigste spesifikasjonene: 

17,3-tommer LED-baklyst, matt skjerm, 1920 x 1080 piksler Intel Core i7 3615QM 8 GB RAM (maks 8) Nvidia GT 650 grafikkort, 2 GB DDR5 1000 GB harddisk med 8 GB SSD-minne Kombinert Blu-ray-leser og DVD-brenner VGA, HDMI og DisplayPort-utganger for tilkobling til eksterne skjermer 4 x USB-porter (2 stk USB 2.0, 2 stk USB 3.0 Trådløst nett (a/b/g/n) Kablet nett (1000 Gb) 
Bluetooth 4.0 1,3 Mpix webkamera Minnekortleser for alle typer SD-kort Leveres med Windows 7 Home Premium 64 bit Størrelse: 40,5 x 26,2 x 2,54 cm Vekt: 
3 kg Pris: fra ca 12 000 kr 

I tillegg har PC-en 2.1-høyttalere fra JBL (ja, med en liten subwoofer), og det er også verdt å merke seg at PC-en er utstyrt med et kraftig 8-cellers batteri. 

Fin design 

Alt er pakket inn i en størrelsesmessig relativt beskjeden PC, blant annet takket være at rammen rundt skjermen er temmelig smal. 
Vekten på nøyaktig 3 kg er heller ikke særlig mye for en 17-tommer, Toshiba har riktig nok modeller på 2,7 kg, men de fleste er tyngre. 
3 kg er forresten samme vekt som MacBook Pro med 17-tommer skjerm, og vi tviler ikke på at Samsung har sett til Apple under utviklingen av denne PC-en, for visse likhetstrekk er det. 
At Samsung gir langt mer for pengene, er det imidlertid ingen tvil om hos undertegnede. 

Lokket er av børstet metall, og er nærmest immunt mot fingeravtrykk. 
Det samme gjelder rundt tastaturet, men undersiden er av plast. 
Kvalitetsfølelsen er likevel god, maskinen virker absolutt tight og solid. 

Alle tilkoblingene sitter på sidene, mens kortleseren sitter i front. 

Skjermen er høyoppløst, lyssterk og skarp, i samme klasse som den du finner på nye 9-serien Ultrabooks. 
Det betyr gode innsynsvinkler, også ovenfra uten at bildet mister kontrast eller blir invertert. 

Tastaturet er stort og godt, og av chicklet-typen med isolerte taster. 
Det er fast og responsivt, og avgir svært lite støy under skriving. 
Det har også baklys som kan aktiveres når det er mørkt i rommet. 

Under tastaturet sitter en stor, multiberøringsfølsom pekeplate. 
Den har integrerte knapper. 
Det kan være litt uvant i starten, blant annet for deg som liker å bruke to hender, og for eksempel liker å hvile pekefingeren på venstre museknapp; det kan oppfattes som multiberøring når du samtidig bruker en anne finger til å navigere musepekeren. 

Platen er også så stor at vi ved flere anledninger kom borti den under skriving på tastaturet, og så følsom at det førte til at pekeren flyttet på seg. 
Men noe stort problem oppfattet vi dette ikke som. 

JBL-høyttalere 

Høyttalerne sitter mellom tastaturet og skjermen, og er levert av JBL. 
De er akkompagnert av en innebygd subwoofer på undersiden av PC-en. 
Lyden oppleves som bedre enn på mange av konkurrentes maskiner, takket være bedre bass og fin diskant. 
Det er helt greit til bakgrunnsmusikk og til enmanns-kino, men forvent ikke underverker. 

På undersiden ser vi subwooferen og et lite lokk som kun dekker over RAM-brikkene. 

Merk at kun én RAM-brikke kan byttes ut, og det er ikke mulighet for å utstyre denne PC-en med mer enn 8 GB RAM. 
Litt rart, for vi tror avanserte brukere som velger PC i denne prisklassen, ønsker denne muligheten (selv om de færreste vil ha behov for mer enn 8 GB i PC-ens levetid). 

Skal du ha tilgang til harddisken, må du skru av hele bunnplaten. 
Denne er for øvrig meget romslig, med 1000 GB kapasitet. 
Maskinen har også en innebygd SSD på 8 GB, som sørger for at programmer du bruker ofte, starter raskere. 
Men det er helt klart at harddisken er med på å dra ned totalytelsen her, og at å oppgradere til en ren SSD vil være en meget smart investering for deg som er opptatt av at alt fra oppstart til veksling mellom programmer og jobbing/kopiering av store brukerfiler skal gå kjappest mulig. 

Det er også en viss suselyd fra en mekanisk disk som vil bli borte hvis PC-en utstyres med SSD. 
Den er imidlertid langt fra plagsom, det er heller ikke systemviftene - som bare starter under tung belastning. 
Under ytelsestestene våre startet de i korte perioder, for så å stoppe så snart belastningen avtok. 

Ytelsesmålinger 

Dette bringer oss over på neste kapittel, nemlig ytelse. 
PC-en starter på 35 sekunder, fra helt avskrudd til du kan begynne å navigere i Windows. 
Til sammenligning startet den glimrende nye ultrabooken Series 9 fra Samsung på 12 sekunder, da med SSD. 
Likevel er 35 sekunder temmelig raskt for å være harddisk, og det sier litt. 

Målingene våre viser en lese- og skrivehastighet på rundt 100 MB pr sekund. 
Det er raskt, det er bare det at SSD er så mye, mye raskere. 

Windows Opplevelsesindeks gir oss følgende indikasjoner, og vi minner om at skalaen her går fra 1.0 (tregest) til 7,9 (raskest): 

Prosessor: 7,6 Minne (RAM): 
7,9 Grafikk: 
7,1 Spillgrafikk: 
7,1 Primær harddisk: 
5,9 

Passmark PerformanceTest gir oss totalscore på 1953, som kan virke litt lavt. 
Det hadde nok vært betydelig høyere med SSD istedet for harddisk. 
I diagrammet under har vi sammenlignet prosessorytelsen mot hva du kan forvente av andre PC-er i samme prisklasse, og som du ser er dette en skikkelig kraftig løsning: 

Ifølge FutureMarks gjennomsnittsmålinger det bare tre prosessorer for bærbare PC-er som byr på bedre ytelse akkurat nå. 

Grafikkortet ligger i mellomklassen. 
Du vil fint kunne spille nye spill uten hakking, med moderate innstillinger hva angår detaljnivå. 
3D Mark fra FutureMark gir 2150 poeng, under har vi sammenlignet mot andre maskiner i samme prissegment: 

Forvent 7 timer under normal bruk 

Hva så med batteritiden? 
PC-en er satt opp til å svitsje til den integrerte Intel HD 4000-grafikken når den går på batteridrift, og takket være det et stort batteri kan du se fram til mange timer mellom hver gang du må sette i støpselet. 

Under minimal belastning, kun tilkoblet trådløst nett og ellers med standardinnstillinger, holdt batteriet i 8 timer og 12 minutter. 
Ved kontinuerlig videoavspilling holdt det ut i 5 timer og 6 minutter. 
I praksis vil du kunne oppleve en batteritid på rundt 7 timer med variert bruk, og for en så kraftig maskin er det et meget godt resultat. 

Konklusjon 

Nok en gang har Samsung levert en PC som overbeviser på nær sagt alle plan, vesentlig oppgradert fra første generasjon Series 7, og med samme, gode byggekvalitet. 
Skjermen er blant de beste i klassen, og prosessorytelsen ligger også helt i toppen sammenlignet med det meste annet akkurat nå. 
Batteritiden er også vanskelig å matche, sett i lys av hvilken kraftig maskin dette er. 

Så kommer spørsmålet: 
Er 12 000 kroner mye for en 17,3-tommer PC i juni 2012, uten SSD, med medium grafikkytelse og maks 8 GB RAM? 
Tja, Asus N76VZ er et par tusenlapper billigere og byr på mye av det samme. 
Den er imidlertid både tyngre og tjukkere, har ikke Blu-ray, og batteriet er svakere. 
For øvrig er det ingen eller få som matcher Samsung 700Z7C-S01 sine spesifikasjoner, selv til 12 000 kroner. 

Maskinen byr på mye high-end og meget gode brukeropplevelser. 
Soleklar anbefaling fra oss altså, til alle som ser etter en erstatning for den stasjonære PC-en. 
Sjekk uansett oppsummeringsboksen under før du bestemmer deg. 

Ønsker du en 15,6" med omtrent samme spesifikasjoner, sjekk Asus N56VZ 

Samsung 700Z7C-S01SE 
