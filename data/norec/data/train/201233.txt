SimCity 4
Hvis du går med en liten ordfører i magen, kan dette spillet være en god erstatning for ekte politikk. 
Her kan du skru opp strømprisene så mye du vil! 

SimCity-spillene har vært med oss i mange år. 
Det første spillet i serien kom faktisk ut i 1989, og nå er turen kommet til den fjerde utgaven. 

LES OGSÅ: 

SimCity 4 er naturligvis større, mer omfattende og mer avansert enn forgjengerne,  men du skjønner fort at det ikke er noen revolusjon vi snakker om her. 
Det er fortsatt samme, gamle SimCity, og alle byplanleggerveteraner vil kjenne seg igjen med en gang. 

Spillet begynner i Maxisland 
 et stort område som er delt opp i soner. 
Hver sone kan formeres og utvikles akkurat som du vil, og det er innenfor disse sonene du vil bygge dine byer. 
I tilegg til Maxisland finnes det også flere andre områder, og flere av dem er basert på virkeligheten  for eksempel er hele New York-området gjenskapt i spillet. 
Det finnes også noen forhåndsbygde byer som du kan videreutvikle. 

Fra Gud til ordfører 

Når du har funnet ut hvor du skal plassere din første by, kan du begynne med å designe terrenget. 
Du er nemlig allmektig akkurat nå, og kan skape fjell, daler, skog og slippe løs villdyr. 
Det er svært gøy å kunne formere landskapet fritt, og det er virkelig få begrensninger. 

Når området er klart, er det bare å trykke på riktig knapp. 
Dine guddommelige krefter forsvinner i dette øyeblikk, og du er bare en vanlig ordfører (vel, noen overnaturlige makter beholder du, men disse kommer vi tilbake til). 

Byplanleggingen begynner med at du bestemmer hvor distriktene skal ligge. 
En by trenger et område der folk bor, et område med industri og et område der forretninger og handel trives. 
Videre må du sørge for strøm, vann og effektiv kommunikasjon, og allerede da vil folk begynne å trekke til byen din. 
Men dette er selvsagt kun toppen av isfjellet. 

Innbyggerne trenger trygghet i form av politi, brannvesen og medisinske fasiliteter. 
De trenger utdannelse, parker å hygge seg i og kollektivtransport for å komme seg på jobb. 
Jo større byen blir, desto flere fasiliteter må bygges  når trafikken blir tettere, kommer en motorvei godt med. 
En flyplass trekker flere folk til byen, og for å øke trivselen kan du bygge et storslått landemerke. 

Problemet er at alt dette koster penger å bygge, og enda mer å vedlikeholde. 
Derfor er det viktig at du tar det rolig til å begynne med, og bygger kun det som er nødvendig. 
Først når budsjettet går i pluss, kan du ta deg råd til å bygge stort. 

Penger vil alltid være et problem i SimCity 4. 
Det er nå mer fokus på økonomi enn i tidligere utgaver, og det er til tider virkelig tøft å holde seg på pluss-siden. 
Du har full kontroll over alle økonomiske aspekter av byen, og du kan påvirke utgifter og inntekter både for hele området og for individuelle enheter som en enkelt politistasjon eller skole. 
Dette krever en del tålmodighet, så hvis du absolutt ikke har sansen for micromanagement, er ikke SimCity 4 spillet for deg. 

Involverende 

Ved første øyekast er det mange likheter mellom denne utgaven og tidligere SimCity-spill. 
Det er i og for seg riktig, men det er noen hyggelige nye elementer med. 
For eksempel: 
Hvis du har separate byer i forskjellige soner, kan disse kobles sammen og samarbeide med hverandre om utveksling av kraft eller andre goder. 
Eller kan du bare dumpe søppelet ditt hos dem. 
Disse mulighetene gjør spillbarheten mye dypere og underholdende. 

Det å opprettholde fasiliteter som for eksempel parker koster nå også penger  noe som er viktig å ta i betraktning før du omgjør et helt kvartal til rekreasjonsområde. 

Du kan nå også importere dine skapninger fra The Sims, og selv om det ikke har noe innflytelse på spillet, er det moro å kunne observere deres daglige gjøremål. 

Landemerker er dyre, men imponerende bygg som er basert på virkeligheten 
 Hollywood-skiltet, Big 
Ben eller til og med det hvite hus kan du plassere midt i byen, og disse gjør innbyggerne stolte. 

Du har også tilgang til noen spektakulære katastrofer, som vulkaner, jordskjelv, lyn fra klar himmeleller hva med å rett og slett slippe løs en gigantisk robot som knuser alt i nærheten? 
Misfornøyd med en av bydelene? 
Slipp noen meteorer og knus den til pinneved. 

Det er alt i alt vanvittig mye du kan gjøre i dette spillet. 
Du har kontroll over nær sagt alt, og du må til enhver tid passe på at innbyggerne er fornøyde. 
Heldigvis kan du alltids stanse tiden i spillet og gjøre endringer i fred og ro. 

Du må regne med å bruke en god del tid på dette spillet, og smøre deg med en del tålmodighet. 
Men vi garanterer at du etter hvert vil bli belønnet med en meget involverende, detaljert og komplisert spillopplevelse. 

Alt for mye hakking 

Selv om vi er imponert over grafikken i spillet, er ytelsen en helt annen historie. 
Spillet har tendenser til å hakke kraftig, spesielt når du zoomer inn på områder med tett bebyggelse. 
Dette kan til tider være svært irriterende. 

Selve den visuelle siden av spillet er virkelig gjennomført, med svært høyt detaljnivå på alt fra bygninger til biler og enkeltpersoner. 
I tillegg er spillet fullt av effekter som gjennomsiktige skyer og natt og dag-sykluser. 

Grensesnittet er også flott gjennomført og klart inspirert av The Sims. 
Her vil både veteraner og nykommere finne raskt frem. 

Konklusjon 

Vi fortsetter å kose oss med SimCity 4. 
Dette er et spill med nærmest uendelig potensial til å eksperimentere, og blir du ordentlig hektet kan du raskt bruke mange uker foran PCen. 
Dette er bunnsolid underholdning 
 men krever som sagt en god del tålmodighet, fantasi og logisk tenkning. 
Gir du spillet litt tid, vil du oppdage hvor storslått det egentlig er, og vi gir oss ikke før vi har fått en skyline som ville gjort en New Yorker misunnelig. 
Anbefales! 
