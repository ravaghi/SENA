Kirkelig bølgeskvulp fra rockestjerne
Dette hadde vi kanskje ikke trodd, men det virker som om Magnus Grønneberg både tror og kan stå for det han gjør. 

Den folkekjære vokalisten i CC Cowboys synger nesten alltid en låt som "Syndere i sommersol" på sine konserter. 
Nå gjør han noe helt annet; nemlig å tolke salmer skrevet av Egil Hovland (1924-2013). 
Både Grønneberg og Hovland er fra Fredrikstad, og Magnus sang "Måne og sol" i et barnekor i plankebyen med Hovland som dirigent. 
Det skal visstnok være den eneste salmen han kunne signert denne mannen før han gikk i gang med dette bestillingsverket. 

Det var Borg bispedømme i samarbeid med Kirkelig kulturverksted som ønsket å gjøre "Tårnhøye bølger". 
Med et band bestående av Bjørn Holm (bass), Torjus Vierli (tangenter), Olaf Olsen (trommer) og Knut Reiersrud (gitar), kunne det nesten ikke gå galt. 
Og det gjør det heller ikke. 
Grønneberg sliter litt og er litt bakpå på noen av salmene. 
Det er tydelig at dette er tungt materiale å synge, men det låter fett og sterkt nok for det. 

Gitarspillet til Reiersrud skaper både høytid og et rocka preg over det hele, og det låter selvsagt fint når Grønneberg har med seg datteren, Hanna-Maria, på nettopp "Måne og sol". 
Men totalt sett er dette nok mer en begivenhet i seg selv enn musikk vi vil huske særlig lenge. 
