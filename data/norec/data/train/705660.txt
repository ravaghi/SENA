The Rails:Fra gatene i London 

Britisk folkrock i toppklasse fra Thompson-datter og Pretenders-gitarist. 

The Rails: 
"Other people" (Psychonaut Sounds/Border) 

Hver september står sterke plater i kø og langt fra alle slipper til, mens det er lenger mellom godbitene i november. 
La oss derfor gå to måneder tilbake, til utgivelsen av The Rails' andre plate. 
Det ville vært en skam å overse denne. 

Duoen debuterte for tre år siden med "Fair warning" produsert av Edwyn "A girl like you" Collins. 
Nå har de dratt til Nashville og overlatt kontrollen til Ray Kennedy (Steve Earle, Ron Sexsmith). 
Studiomusikerne er av den sterke sorten: 
Trommis Cody Dickinson (North Mississippi Allstars), bassist Jim Boquist (Son Volt) og steelgitarist Eric Heywood (Ray Lamontagne). 

Selv tar Kami Thompson seg av den akustiske gitaren, mens James Walbourne spiller den elektriske. 
Det er jobben hans i The Pretenders også, og han spiller i tillegg med Ray Davies og The Pogues. 
Ingen førstereisgutt altså, mens Kami på sin side har folkrocken i blodet. 
Hun er datter av Richard og Linda Thompson. 

Kami og James begynte samarbeidet i 2011 og giftet seg året etter. 
Paret åpner med "The Cally", Caledonian Road i London. 
Det er også navnet på puben der James' bestefar Sidney pleide å ta en øl med kompisene. 
Sangen er utstyrt med en video fra den gang man kunne leke i gatene, og mer nostalgisk er det vanskelig å få det. 

Mot slutten av albumet vender de tilbake til Londons gater i "Brick and mortar", til Denmark Street i Soho og steder der gamle puber og historiske bygg rives for å gi plass til luksusleiligheter. 
Murstein og mørtel viker til fordel for profitt, et kjent fenomen i byer over hele verden. 

Skjerp deg, for det finnes andre mennesker i verden enn deg, er budskapet i tittelkuttet "Other people". 

Det er mye som minner om mor og far Thompson på 70-tallet, uten at platen virker utdatert. 
The Rails har en frisk tilnærming til folkrocken, og de synger flott sammen. 

Beste spor: 
"The cally", "Late surrender", "Dark times", "Brick and mortar". 
