Octavia Sperati:«Winter Enclosure» 

(Candlelight) 

Imponerende metaldebut fra Bergen. 

Octavia Sperati kommer fra Bergen; fem kvinner og en herremann som leverer krevende, dramatisk og mektig doom metal som til tider er oppsiktsvekkende. 

Mine kunnskaper om dette bandet er minimale, men albumet «Winter Enclosure» er en åpenbaring av mørke stemninger, feite riff og mektig lyd. 

Dessuten er Octavia Sperati i besittelse av en imponerende vokalist, Silje Wergeland, som iblant kan minne litt om Anneli Drecker i metal-innpakning. 

På sitt beste er Octavia smått sensasjonelle. 

Som når de velter knusende tungt, komplekst og melodiøst ut av høyttalerne på killer-låter som «Icebound», «Future Is», «Below Zero» og «Wasted On The Living». 

Med rett oppbacking kan Octavia Sperati nå meget langt. 
Sann mine ord. 

ESPEN A. HANSEN 
