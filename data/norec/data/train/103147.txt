Spillanmeldelse:«Red Faction: Armageddon» 

(VG Nett) 
«Red Faction»-spillene har alltid handlet om ødeleggbare omgivelser, men i «Armageddon» er det moroa som holder på å falle fra hverandre. 

Det som begynte som et arbeideropprør i gruvene på Mars i 2001, har utviklet seg til å bli en idealistisk kamp for tilværelsen på den røde naboplaneten. 
Og på veien har det blitt større og mer avansert - og mer intetsigende. 

For «Armagedoon» er generisk. 
Det byr på milevis av tunneler under overflaten på Mars, og helt identitetsløse fiender som byr på de samme kampene igjen og igjen. 

Det som redder en grei spillopplevelse er superkreftene til hovedpersonen, og et glimtvis morsomt arsenal. 
Som da jeg kobla en selvlysende fiende til en eksplosiv tønne med et magnetgevær. 
Eller da jeg fikk børsa som skyter små sorte hull som trekker til seg alle løse gjenstander, før det eksploderer og det faktisk regner kjøttboller. 

Men uten disse små høydepunktene hadde dette vært et svært upersonlig spill. 
Jeg er fortsatt usikker på hvem av alle de skallede muskelbergene i denne militærtroppen som egentlig er hovedperson, for alle ser helt like ut. 

Oppdragene blir også smått forutsigbare etter hvert, når jeg for n'te gang må fikse generatorene som får heisen til å virke, eller ødelegge generatorene som gir strøm til energiskjoldet. 

Men på en eller annen måte klarer «Red Faction: Armageddon» å levere en delvis underholdende actionopplevelse likevel. 
Kampene fungerer selv om de aldri blir særlig farlige eller smarte, og det er greit å henge med på historien selv om den er forsvinnende lite interessant. 
Og med sine våpen og superkrefter, er dette faktisk for en sterk treer å regne. 

PS: 
Spillet et testet til Playstation 3. 

RED FACTION: 
ARMAGEDDON Plattform: PC, Xbox 360, PS3 Genre: 
Action Alder: 18 Utvikler: Volition, Inc. 
Utgiver: 
THQ 
Mer info 
