Cristian Wallumrød Ensemble:«A Year From Easter» 

ECM/Grappa Musikkforlag 

Christian Wallumrøds sjeldne syntese av kresne impulser er kommet et skritt lenger siden «Sofienberg Variations» fra noen år tilbake. 
«A Year From Easter» fremstår i alle aspekter som fullendt, klanglig så vel som strukturelt. 
Barokk og folkemusikalsk ornamentikk, sakrale melodiføringer og klanglig meditasjon gir uttrykket en dyp inderlighet. 

Med perfekt samstemte musikere som Nils Økland, Arve Henriksen og Per Oddvar Johansen skapes en tidløs musikalsk mystikk. 

Sammensmeltningen mellom fele og trompet, dekket med et florlett lag cymbal, gir ekstatiske klangopplevelser. 
Grunntonen kan virke alvorstung, men mørke stemninger brytes opp med lekne og lyse strekk, som rytmeleken «Stompin At Gagarin» og gospelaktige «Neunacht». 

CARL PETTER OPSAHL 
