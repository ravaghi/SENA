Velkommen tilbake, Sam og Max!
Herlig, høylytt humor - henrivende, heseblesende historie med hardbarka helter for henholdsvis hjerte og hjerne. 

Fansen måtte vente lenge på gjensynet med freelance politi-heltene Sam og Max - over ti år, faktisk. 
Når de nå endelig dukker opp igjen, er heldigvis både galskapen og den herlige humoren fra originalen ivaretatt, hvilket burde gjøre den alt for lange ventetiden lett å tilgi. 

Opprinnelig var «Sam & Max» en amerikansk, samfunnskritisk tegneserie fra 80-tallet, og dette gjenspeiles i den visuelle stilen til spillet. 
Musikken underbygger stemningen og den fargerike, alternative fremstillingen av den mer klassiske detektiv-stilen. 

Ved første øyekast ser faktisk kaninen Max og hunden Sam ut som om de er plukket rett ut fra barne-tv. 
Når de åpner kjeften skjønner man likevel umiddelbart at disse karakterene neppe ville sluppet til i såpass tidlig sendetid. 

Kontrasten mellom våre kjære helters søte, lodne ytre og deres skarpe, vittige personligheter, er et glimrende utgangspunkt for en festlig kriminalsak. 
Selv «Mot i brøstet» ville vært morsomt med disse to i hovedrollene. 

Sam er uten tvil den som holder duoens bein på jorda med en pompøs, logisk og herlig frodig ordbruk, mens den voldelige og småpsykotiske, hvite kaninen sørger for å krydre dialogene med ytterligere fortreffelig galskap og vanvidd. 

Og det er nettopp i samtalene at spillet stråler. 
Persongalleriet strekker seg fra hypnotiserte, avdankede 70-talls-barnestjerner på koffein- og sukker-rus, til en psykiater som - ironisk nok - sørger for å vekke all verdens fordommer mot psykiatrien til live. 
Spillet er dessuten stappfullt av små, morsomme detaljer og vittige kommentarer. 

Kontrollsystemet er av den gode gamle sorten med pek-og-klikk, så tilhengere av adventure-genren vil ikke føle seg forbigått. 
Gjennom løsing av små oppgaver, avanserer du i historien og nærmer deg kjeltringen. 
Problemene har logiske løsninger og vanskelighetsgraden er aldri hevet så høyt at man har følelsen av å stå fast. 

«Sam & Max Episode 1: Culture Shock» er den første av seks episoder i sesong en, og både lengden på spillet, dets navn og dets pris gjenspeiler at det er snakk om et episodespill. 

Det tar ikke mange timene å hamle opp med kjeltringen, og før du vet ordet av det har du kommet til mysteriets ende og rusker deg i håret fordi du må vente en hel måned på å få spille fortsettelsen av politiheltenes originale kamp mot kriminalitet. 

Det slår meg som umulig ikke å fryde seg over den syke humoren, de gale vitsene og de geniale poengene med ironiske undertoner som gjennomsyrer spillet fra begynnelse til slutt. 

Hvis dette spillet ikke får det til å rykke i magemusklene og smilebåndene, bør du vurdere å bruke ventetiden frem til episode to på et intensivt anti-surmulerkurs. 

PS: 
«Sam & Max Episode 1: Culture Shock» er i salg fra 1. november og koster 9 amerikanske dollar (ca. 60 kroner). 
Spillet kan kun kjøpes fra www.telltalegames.com 
