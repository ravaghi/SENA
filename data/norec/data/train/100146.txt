Willie Nelson «One Hell Of A Ride»
(Legacy/SonyBMG) 

Det finnes to typer bokssett. 
Du har den pene, men dølle typen, den som setter seg fore å rydde opp der ingen opprydding trengs, og som du bare spiller én gang, av pliktfølelse. 

Og så har du denne typen: 
CD-bokser som viser vei i et villnis av en produksjon, treffer haugevis av høydepunkter og etterlater deg med en enda større respekt for livsverket til artisten enn du hadde på forhånd. 

«One Hell Of A Ride» hører til i sistnevnte kategori. 
4CD'er, vakkert innpakket i resirkulert papp, kan i utgangspunktet høres ut som litt for lite til å dekke en produksjon så gigantisk, og så eklektisk, som Nelsons. 

Denne boksen overflødiggjør da heller ikke alle Willie-albumene du måtte ha fra før - tilhengere vil fremdeles trenge de mange «konseptalbumene» hans i sin helhet, og det kan innvendes at utvalget blir litt harelabbete på 1990- og 00-tallet. 

Men som frydefull musikkopplevelse betraktet er «One Hell Of A Ride» akkurat det tittelen lover. 
En reise fra da Willie var en ung countrymusiker på jakt etter et uttrykk på 1950-tallet, til han i dag er en sjanger i seg selv, stor nok til å ta opp i seg alt fra croonerstandarder til reggae. 
Med knapt et kjedelig øyeblikk underveis. 

MORTEN STÅLE NILSEN 
