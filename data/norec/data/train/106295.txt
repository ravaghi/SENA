En duft av død
GENRE: 
DRAMA. 
Regi: 
Tom Tykwer. 
Tysk/spansk/italiensk. 
15 år. 

STJERNER: 
Ben Whishaw, Dustin Hoffman, Alan Rickman, Rachel Hurd-Wood, Paul Berrondo, Carmen Contreras. 

HANDLER OM: 
Jean-Baptiste er født midt i verdens mest stinkende storby på midten av 1700-tallet: Paris. 
På tross av stanken, Jean-Baptiste viser seg å ha verdens fineste nese og evne til å fremstille verdens beste og mest forførende parfyme; dufter han kan forføre både folkemasser og enkeltindivider med. 

Eneste «problem» er at Jean-Baptiste er bare nese. 
Han reagerer bare på dufter. 
Han er utelukkende besatt av å frembringe verdens mest perfekte lukt. 

Derfor blir han et monster, som ikke har respekt for noe annet. 
Ikke engang menneskeliv. 

DOM: 
Filmen er basert på Patrick Süskinds enorme romansuksess fra 1985. 
Ettersom lukt er fraværende på kino må altså filmens hovedtema fremstilles visuelt. 
Og regissør Tom Tykwer gjør virkelig iherdige forsøk: 
Han lesser på med stank og råttenskap og blomster og møkk og lifligheter så man nesten tror det lukter. 
Men bare nesten. 

Det blir på alle måter en drabelig film!. 
Vill og galen og rå og kynisk. 
Derfor underholdende. 
Men kynismen blir også et hovedproblem. 
For filmen er et slags historisk kostymedrama i alle sine stinkende rammer. 
For å nå frem til et moderne publikum har Tykwer valgt en meget moderne, gjennomført «ironisk» stil på et ellers meget ubestemmelig og vanskelig plasserbar historie. 

Resultatet blir en bisarr visuell opplevelse, der man aldri får noen egentlig forståelse for menneskene. 
