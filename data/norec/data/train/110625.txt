The Moving Oos «... And Understanding»
ROCK (Kong Tiki Records/Playground) 

Moving Oos er en forfriskende gjeng. 
Bandets stilsikre miks av riffbasert rock og blendende soul er hverken nyskapende eller grensesprengende. 
Den bæres like fullt fram av en leken tilnærming og effektiv låtskriving. 
Per Borten, alias Jimmy Kruder, er en allsidig komponist og kan vise til en CV bestående av de vakreste popmelodier (Marthe Valle) til renskåret rock 'n' roll (Cadillac). 
I The Moving Oos bringer han referansene fra AC/DC, Stones og Springsteen sammen. 
Lydbildet er retrospektivt 70-talls og instrumenteringen organisk. 

Særlig gitarlyden til nevnte Borten er verdt å merke seg. 
Tørre og godt «synlige» i lydbildet utgjør de gode riffene selve grunnstammen i låtene. 
Luftgitarpotensialet er høyt, det samme er korfaktene. 

Om det er navnet som har inspirert dem til å fylle hvert minste lille pusterom i refrengene med både «oooh-ing» og «aaaah-ing», vites ikke. 
Effektfullt er det iuansett og særdeles fengende, slik hele plate oppleves. 

ANBEFALTE KJØP: 
«Catch me when I fall», «No. 1», «Rescue Me», «Open Door», «Jimmy's Song». 
