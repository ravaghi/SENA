Ulmende uro
GENRE: DRAMA Regi: 
Ray Lawrence. 
Australsk. 
15 år. 

STJERNER: 
Laura Linney, Gabriel Byrne. 

HANDLING: 
Langt ute i Australias ødemark ligger den vesle landsbyen Jindabyne. 
Under en fisketur finner en kompisgjeng et kvinnelik. 
For ikke å ødelegge den etterlengtede fiskehelgen, «lagrer» de liket som best de kan i en elvekulp. 

Deres noe uetiske opptreden får konsekvenser, både i lokalmiljøet og i mennenes egne familier. 

DOMMEN: 
Den storslåtte naturen, den underliggende stemning av ulmende uro, og fortidens skygger gir denne psykologiske thrilleren dybde. 
Vi - tilskuerne - vet hvem kvinnens morder er, men det er ikke den del av historien regissør Lawrence dveler ved. 

Langsomt og inngående borer han inn i lokalmiljøet og menneskene som bor der. 
Det er guttas handling - eller mangel på sådan - som trigger historien. 
Hva gjør en slik opplevelse med psyken? 
Hvordan reagerer du hvis gubben din finner et lik, men venter med å traske noen mil tilbake til sivilisasjonen for å alarmere politiet - bare for å få fanget storørreten? 

I tilfellet ekteparet Kane, glimrende spilt av Byrne og Linney, fører det til full konfrontasjon, opprulling av uggen forhistorie og angst. 
Samspillet mellom de to avslører på beste Bergmans vis hvorfor ekteskapelig slam trenger utlufting. 

Men dvelingen og sidefortellingene blir noe overtydelige og symboltunge i lengden. 
Slutten er det sting over, i en film der lys og landskap er en vesentlig del av en fortelling som ulmer. 
