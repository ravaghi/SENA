Circulasione Totale Orchestra:«Bandwith» 

(Rune Grammofon/Musikkoperatørene) 

Tidløs frijazz. 

Frijazzveteraner fra inn- og utland er samlet med yngre utøvere på Circulasione Totale Orchestras kraftpakke av en utgivelse. 
Over tre CD-plater spiller orkesteret med en nerve og intensitet som aldri slipper, dette er tidløs frijazz som binder øyeblikket sammen med tradisjon fra 1960- og 70-tallet. 

De to første platene utgjør «Yellow Bass & Silver Cornet II» og «Yellow Bass & Silver Cornet III», med noe skifte i personell er siste platen viet «Dancing in St Johan IV». 
Frode Gjerstads treblås, med Bobby Bradford på kornett og Ingebrigt Håker Flaten på bass former linjer og punktmarkeringer i dialog, mens Lasse Marhaugs og Espen Hanas støybehandlinger sammen med Kevin Nortons vibrafon skaper interessante teksturer. 
Bak trommene følger Paal Nilssen-Love og sørafrikanske Louis Moholo-Moholo opp med lydhør trommeenergi. 
Hamid Drake overtar Nilssen-Loves trommestol på «Dancing in St Johan IV». 

Circulasione Totale byr på musikk som puster, som engasjerer og utfordrer. 
Her er noen intense partier, men også roligere, nærmest meditative strekk. 
Over 25 år har orkesteret vært helt i teten av internasjonal frijazz. 
Med denne utgivelsen har de laget noe som ligner på et mesterverk. 

ANBEFALTE KJØP: 
«Yellow Bass & Silver Cornet II, Part 1 og Part 3», «Yellow Bass & Silver Cornet III, Part 1», «Dancing in St Johan IV, Part 1». 
