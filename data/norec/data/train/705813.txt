En sensuell hyllest til sommerromansen
Den første, store forelskelsen, og sommeren som endrer alt. 
Mange har skildret den, men sjelden er det gjort så sensuelt og vakkert som i denne magiske filmen. 

Call me by your name 

Sjanger: 
Romantisk drama. 
Nasjonalitet: 
Italia 2017. 
Regi: Luca Guadagnino. 
Manus: 
James Ivory og André Aciman (roman). 
Skuespillere: Timothée Chalamet, Arnie Hammer, Michael Stuhlbarg, Amira Casar. 
Lengde: 
2 timer 12 min. Aldersgrense: 12 år. 

Tenåringsgutten Elio ferierer i familiens sommerhus i Nord-Italia med sin herlige, varme og internasjonalt orienterte familie. 

Sommeren 1983 kommer den vakre og sjarmerende studenten Oliver fra USA for å hospitere hos Elios far. 
Fra det øyeblikket Elio ser Oliver, forandres livet hans for alltid. 
Ikke bare opplever han den første, store forelskelsen. 
Den er i en av hans eget kjønn. 

Gryende romanse 

På overflaten oppleves en idyllisk Saltkråkan-sommer: lange måltider utendørs. 
Gode samtaler og diskusjoner. 
Skjønn, saftig sommernatur. 
Sol, lek, latter, ro og moro. 
Men også bar hud og svett hud. 
Og søkende blikk. 

Og Elio. 
Full av usikkerhet over følelsene som har inntatt ham. 
Men sm Elio ikke helt forstår selv hva som skjer med ham, er det åpenbart for hans nærmeste. 
Og fra sine elskelige foreldre får han den moralske og følelsesmessiges støtten han trenger. 

Det er her man kan få en følelse av at historien bare er en fantasi om noe perfekt, eller kanskje et tilbakeblikk til Den Største Sommeren i gyllen nostalgi. 

Magi i detaljene 

Etter hvert blir Elios følelser til ord. 
Ord blir til handling. 
Og i Elios og Olivers univers finnes ingen skam, fordommer og motforestillinger. 
Forholdet deres er like mye basert på varmt vennskap som romantisk kjærlighet. 

Den virkelige filmmagien ligger summen av små, små detaljer. 
Hvordan regissøren mesterlig greier å formidle de brennende følelsene uten ord og fakter. 
Hvordan bilder og bevegelser strutter av sensualitet. 
Hvordan kjemien mellom Armie Hammer og den fabelaktige, 22 år gamle amerikaneren Timothée Chalamet gjør kjærligheten virkelig. 
Hvordan han har fått forelskelse, begjær og erotikk til å smelte sammen til en guddommelig sommerkjærlighetshistorie. 
Hvordan musikk, kunst og kunst finner sin naturlige, sensuelle plass i dette uforglemmelige eventyret. 
