N.E.R.D.:«Fly Or Die» 

(Virgin/EMI) 

Surrete og kreativt. 

Som The Neptunes er de verdens heteste produsenter. 
Med N.E.R.D. låter de mer som et kjellerband med eksplosiv kreativitet. 

Chad Hugo og Pharrell Williams gjør et bevisst forsøk på å styre unna Neptunes' oppdaterte produksjonsvaremerke på «Fly Or Die». 
Sammen med Shae - som N.E.R.D. - lar de i stedet lydbildet ramle fremover som et middels rock-band på sin første øvelse etter fire ukers ferie. 
Dermed oppnår en spontanitet som er unik i eliteklassen som disse gutta opererer i, og gode låter kan som kjent aldri gjemmes. 

N.E.R.D. skal roses for å lage musikk så langt som overhodet mulig unna det de vanligvis jobber med. 
De tre nerdene har høyst trolig hatt det fryktelig morsomt når de gikk gjennom platesamlingene sine for å lage «Fly Or Die». 
Platen er full av innfall, humoristisk og sterkt preget av guttas soul-, funk og hiphop-interesser, men klarer likevel aldri å skjule at dette i bunn og grunn er en rock-plate. 
Variasjonen mellom høydepunktene på denne platen sier sitt om hvor løs i snippen «Fly Or Die er - den mørkt sugende singlen «She Wants To Move», Burt Bacharach-flørten «Wonderful Place» og hiphop-anthemet «Thrasher». 
Mye moro som skapt for sommerens Roskilde- og Quart-konserter, med andre ord, men du sitter aldri igjen med følelsen av at «Fly Or Die» er en livsnødvendig plate. 
