Blues explosion:«Damage» 

Mute/EMI 

Skuffende ujevnt album fra Jon Spencer 

Jon Spencer og Blues Explosion leverer, som ventet, grisete, hard og møkkete punkblues på «Damage», som er et skuffende ujevnt album med tanke på hva den bassløse trioen fra New York har levert tidligere. 

Det låter riktignok sylskarpt, eksplosivt og grovkornet, men en solid støyfaktor kan ikke dekke over det enkle faktum at låttørken har rammet trioen. 

Jon Spencer fortjener ros for å utvide trioens nokså trange rammer på «Damage», bare synd det er så fortvilet langt mellom de virkelig gode låtene. 

Unntakene er røffe «Crunchy», energiske «Mars, Arizona» og kontante «Hot Gossip», hvor rapperen Chuck D fra Public Enemy bidrar med sin mørke og autoritære stemme på en av høstens beste låter, hvor det røsker godt unna i øregangene. 

ESPEN A. HANSEN 
