Konklusjon & karakter
Dette er en meget god TV, og kunne fort blitt vårt valg om vi skulle ha gått i butikken i morgen. 

Selv om vi er imponert over Hitachien, kårer vi ingen endelig vinner i 42- og 43-tommers klassen i dag. 

Først må vi nemlig få testet Panasonics nye toppmodell som kommer i juni en gang, og vi bør også se nærmere på LGs prisgunstige HD-klare alternativer. 
Det er imidlertid ingen tvil om at konkurrentene, med Hitachi i spissen, er nærmere Pioneer enn noen gang. 

Som trofaste lesere vet ga vi FDE-versjonen av Pioneers-TV en sterk femmer. 
I hovedsak røk sekseren fordi FDE-modellen er en ribbet versjon, og skal du matche Hitachien bør du definitivt opp i HDE-utgaven. 
I følge ryktebørsen har Pioneers forhandlere allerede bestemt seg for å sette ned prisen for å møte konkurransen fra Hitachi og Panasonics nykommere. 

Har du bestemt deg for å kjøpe flatTV i disse dager, bør du altså sjekke prisene svært nøye akkurat nå. 

Mye for pengene 

Det er spesielt når det gjelder design, tilkoplinger, bildekvalitet og finesser at Hitachien imponerer. 
For deg som bare skal se på TV eller DVD, og vil kjøpe en HD-klar TV er derfor dette et godt valg. 

Det eneste virkelige minuset er at oppløsningen ikke er optimal til PC-bruk. 
Tilhører du den gruppen som vil koble PCen din til TVen, fins det altså andre og bedre alternativer. 

Den veiledende startprisen for Hitachien er 40.000 kroner, det er mer enn dyrt nok, men dette er altså prisnivået du må regne med i denne klassen. 
Normalt faller forøvrig butikkprisen ned med 2 - 3.000 kroner i løpet av kort tid. 
