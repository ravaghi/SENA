Alienware M14x
Bærbar som oser av gaming - lang vei. 

Dells Alienware-maskiner har først og fremst gamere som sin primære målgruppe, og både design og ytelse levner ingen tvil. 
Alienware er faktisk en spydspiss i så måte, vi kommer for eksempel aldri til å glemme Alienware M18x som vi fikk toppspekket til testlabben - med en prislapp på bortimot 50.000 kroner. 

Denne gangen har vi lagt våre klamme hender på lillebror M14x - som er den andre maskinen vi tester som er basert på Intels helt nye Ivy Bridge-prosessorserie - også denne gangen Intel Core i7-3720QM. 
Og selv om dette definitivt er en maskin med potente kvaliteter, koster den langt mindre enn storebroren som vi testet i vinter. 

Modellen kan i stor grad konfigureres etter ditt behov hos Dell.no, så er du interessert i å bruke titalls tusen på ny PC, har du alle muligheter her. 
Prisene starter på like under 10.000 kroner. 

Her er en rask oversikt over vår testmodell: 

14" blank LCD, 1600 x 900 piksler. 
Intel® Core™ i7-3720QM prosessor 1GB GDDR5 NVIDIA® GeForce® GT 650M grafikkort 8 GB RAM (2 x 4 GB) 750 GB harddisk, 7200 rpm DVD-brenner for alle formater Intel Wireless N2230 trådløst nettverkskort (b/g/n) Bluetooth 4.0 HDMI, VGA og DisplayPort-utganger (kan bruke to eksterne skjermer samtidig i tillegg til den interne) 3 USB-porter (2 x USB 3.0, 1x USB 2.0) Minnekortleser Webkamera Gigabit kablet nettverk Windows 7 Home Premium 64-bits Mål: 
Vekt: 
2950 gram + 150W strømforsyning på 670 gram Pris denne konfigurasjonen: 
13.800 kr inkl mva 

Som du ser av spesifikasjonene, snakker vi her om en meget godt utstyrt 14-tommer, en størrelse som domineres av langt enklere maskiner. 
Foruten den kraftige Ivy Bridge-prosessoren merker vi oss også at PC-en har godt med minne, høyoppløst skjerm og en romslig harddisk. 
Sistnevnte kan byttes ut i en raskere SSD eller to SSD-er i RAID, men mange gamere setter pris på å ha godt med lagringsplass, og det får de her. 

Det som kanskje vil overraske noen, er at grafikkortet ikke er high-end. 
Det er et raskt kort i mellomsegmentet, og bør holde til de aller fleste nyere spill i moderate oppløsninger og med middels eller høyt detaljnivå. 
Men har du stor spill-appetitt og tenker å kjøpe en spill-PC som skal henge med i svingene i flere år, hadde vi kanskje vurdert en annen modell. 

Maskinen skiller seg vesentlig ut i mengden med sitt maskuline skall. 
Det bakbelyste tastaturet er derimot i alle regnbuens farger (såkalte AlienFX. 
Jada, slapp av - det kan skrus av). 
Tastaturet er for øvrig klassisk i utformingen, og er meget godt å skrive på - nesten helt lydløst er det også. 

Skal vi trekke fram noe negativt, måtte det være smal enter-tast samt at smuler og smuss legg kan falle ned mellom tastene og bli vanskelig å fjerne. 
Her liker vi chicklet-løsninger, der hver tast er isolert fra de andre. 

Alle tilkoblingene er plasser på sidene av denne relativt tykke PC-en, foruten strømkontakten som er plassert bak. 

Det liker vi. 
Da er den tykke strømledningen unna veien - og mindre utsatt med tanke på snubling og annet som kan føre til skade. 
For dettee er nemlig en PC som trenger mye strøm, og kablene er tykkere enn hva som er vanlig. 
Strømforsyningen er dessuten stor og tung, noe du må ta med i betraktningen - men hvis portabilitet er viktig for deg har du sannsynligvis hoppet av for lenge siden: 

14-tommere veier som regel rundt 2 kg. 
Denne er 50% tyngre. 

Skjermen er blank, og det passer ikke alle. 
Når det er sagt er den meget god, med glimrende sortnivå og generell kontrast. 
Og den høye oppløsningen er faktisk perfekt for en 14-tommer med slike kvaliteter, mener vi. 
Vi venter å se flere maskiner med 1600 x 900 pikslers oppløsning i tiden som kommer, og 1920 x 1080 på 15,6-tommere. 

De innebygde høyttalerne og tilhørende Soundblaster-lydkort avgir en ganske klar og fin lyd med god bass. 
Ja, det er faktisk basselementer i bunn av denne PC-en, og det merker du godt. 
Du kan også føle en viss vibrasjon i chassis når du spiller høyt og har PC-en i fanget. 
Noe superlyd får du imidlertid ikke, men dette er noe av det bedre vi har hørt på en bærbar PC. 

Flott ytelse, lav støy 

Noe vi la merke til tidlig i testen var at maskinen er svært stillegående. 
Langt mer stillegående enn Multicom P150E, som riktig nok har et mer strømkrevende grafikkort, men AlienWare M14x imponerte oss stort på dette punktet. 
Joda, under belastning starter viftene, men de er sjelden eller aldri sjenerende under vanlig bruk. 

PC-en vi har hatt på benken er som sagt utstyrt med harddisk. 
Derfor vil totalytelsen ligge temmelig langt under hva du kan forvente med SSD-er. 
Her er hva Windows selv forteller oss, og vi minner om at skalaen går fra 1.0 til 7.9 - fra tregest til raskest: 

Prosessor: 7,6 Minne: 7,8 Grafikk: 
7,1 Spillgrafikk: 
7,1 Primær harddisk: 6,9 

Som vanlig har vi kjørt tilleggsmålinger med Passmark PerformanceTest, som gir oss gode indikasjoner på hva du kan forvente: 

Og hvis du er i tvil om prosessorytelsen er "god nok", kan vi opplyse om at det er den. 
Den parkerer alt av hva som har vært tilgjengelig på bærbar-fronten før Ivy Bridge, og parkerer også populære prosessorer som Intel Core i5-2500K og 2600K - som sitter i stasjonære PC-er. 

Her ser du at ifølge Passmark, at det er kun 25 prosessorer i verden som har bedre gjennomsnittsmålinger, og nesten ingen av dem sitter i bærbare PC-er. 

Når det gjelder grafikkytelsen finnes det som allerede nevnt langt kraftigere kort på markedet, men med et slikt innabords hadde også PC-en blitt langt dyrere. 
Og selv om dette ikke helt kan måle seg med de beste, kan du spille både Battlefield 3 og Modern Warfare i middels høy oppløsning med alle detaljer. 
Nettstedet Notebookcheck har gjort en inngående analyse av hva du kan forvente, Les mer om dette her. 

Uansett: 
Forvent meget gode ytelser. 
Dette er en sjeldent kraftig 14-tommer. 

Men hva med batterilevetiden? 
Vi er ikke bortskjemte med god batterilevetid på PC-er i gaming-segmentet. 
Derfor ble vi meget positivt overrasket over at Alienware M14x holdt ut i 6 timer og 20 minutter med minimal belastning. 
Under kontinuerlig videoavspilling holdt den ut i 3 timer og 15 minutter. 
Under lett bruk kan du faktisk forvente rundt 5 timer på en batterilading, naturligvis noe mindre med spilling. 
Men alt i alt, meget gode tall for en gaming-maskin. 

Konklusjon 

Det er ingen tvil om at dette er en meget god og kraftig PC. 
Den virker gjennomført i alle bauger og kanter, også med tanke på støy og batteritid. 
Vi stiller imidlertid noen spørsmålstegn, ikke minst på om kombinasjonen 14-tommer og en vekt på 3 kg er en vinner, spesielt når grafikkytelsen ikke er oppsiktsvekkende. 
Vi har allerede sett Ivy Bridge-utstyrte 15,6-tommere med samme grafikkort som både er lettere og flere tusen kroner billigere, så den bevisste vil ikke ha problemer med å finne gunstige alternativer i tiden som kommer. 

Og så var det dette med designen, da. 
Dette er definitivt ikke PC-en for hvermansen. 
Vi vet imidlertid at Alienware har en sterk posisjon i gaming-miljøer, og M14x er i så måte helt sikkert et nytt medlem som vil bli godt tatt imot. 

Maskinen kan konfigureres og kjøpes direkte fra Dell.no. 
