Møkkamann
Det å spille «Spider-Man 3» like etter å ha sett kinofilmen er en særdeles trist affære. 

Det er noe infatilt og famlende med det du blir presentert, en tilsynelatende tilfeldig smørje uten dybde og sjarm. 
Kvalitetsforskjellen i håndtverket du finner i filmen og spillene er milevis fra hverandre. 

Og det har ikke med interaktiv underholdning generelt å gjøre. 
Det er ingenting som tilsier at vi skal være nødt til å akseptere syltynne spillopplevelser som dette. 
Jeg gremmes, faktisk. 

Treyarch har her laget en gigantisk kopi av New York. 
Salgsargumentet er at du får mulighet til å svinge deg gjennom byen som Spider-Man himself og slåss med skurker på heftig vis. 
Du velger selv hvilke oppdrag du vil gjennomføre, og i hvilken rekkefølge du vil gjennomføre dem. 

I praksis har du hele tiden tre valgmuligheter: å følge en av spillets ti historier (hvorav den ene er en nedstrippet variant av den du får i filmen), å renske byen for kriminalitet - kvartal for kvartal eller å utforske Manhattan og løse diverse sideoppdrag. 

Utviklerne mener åpenbart frihetsfølelsen fra dette er nok, som det var i de to foregående spillene i denne serien. 

Men du blir bedt om å akseptere intetsigende, kjedelige og ofte tåpelige oppdrag du har sett i en mengde spill tidligere. 

Det lille som er av historie og dialog her (noe av det er hentet fra filmen, men mesteparten er nytt) blir fremført på en pinlig simpel måte. 

Grafikkmessig er det også svært mye å hente. 
Jeg forventer mye mer av et nestegenerasjons spill, og «Crackdown» har demonstrert at det ER mulig å lage en mye penere storby og mer troverdige rollefigurer enn det du finner i «Spider-Man 3». 

Rett skal derimot være rett: 
Spillet tar seg noe opp etter den kriminelt dårlige starten. 
Etter hvert som du utvider bevegelses- og angrepsregisteret, blir det gradvis mer fornøyelig å boltre deg på Manhattan. 

Men «Spider-Man 3» klarer uansett aldri å forsvare sin rett til å eksistere. 
Interaktiv underholdning både er og skal være mer solid enn dette anno 2007. 

PS: 
PS3-versjonen er testet mest grundig, mens den (så og si) klin like Xbox 360-versjonen er testet en times tid. 
Wii-versjonen, som er ganske annerledes fra PS3- og 360-versjonen, er ikke testet nok til å anmeldes. 
Spillet er også ute på PC, DS og PSP. 

Spillet Spider-Man 3 er på ingen måte like helstøpt som filmen Spider-Man 3. 
