Fargerik og vittig nudel-western
Stilmessig er det som om Bud Spencer skulle ha brutt seg inn på et Sergio Leone-sett og omgjort operakul, italiensk kynisme til et retro-blidt supertorgstevne for utkledde akrobater. 

Egentlig ikke noe galt i det. 
Filmen heter «The good the bad and the weird» for å antyde et mer enn hygienisk slektskap med Sergio Leones legendariske spaghetti-western «The good, the bad and the ugly» (1966). 
Den besto for det meste av skitne menn som skar ansikter og var ubehageligere mot hverandre enn franske fotballspillere, men som avveksling fra amerikanske Lano-unger til hest var den imiterte middelhavs-råninga ganske vittig. 
Dessuten stilig filma. 

Nå for tida er alt stilig filma, så man skal helst ha sett jomfru Marias ansikt på tapetet i løpet av natta for å våkne med nye visuelle ideer. 
Regissøren Ji-woon Kim har ikke akkurat gjenoppdaget elgen i solnedgangen, men han er en heftig fyr til å gjenskape asiatisk turn-action med en blanding av paradoksal råskap og farse-moro. 
Noen scener er nydelig funnet på, andre er egentlig bare sånn som de skal være, så slapp av og hold rekkene. 

Storien er filmens svakhet. 
En løgnas-banditt (The weird), en slags utkantvandrende foajé-gangster i nattklubbdress (the bad) og en ubestemmelig bounty hunter (the good) skal forsøke å få tak i kartet til den togreisende banksjefen Kamemura. 
Ingen av de tre har egenskaper eller personligheter, de er glade filmnerd-klisjeer fra blodfolkets slektstevne. 
Filmen blir ekstremt fiffig, men aldri påbegynt. 
Det blir som å følge en endeløs straffespark-konkurranse i et mongolsk volleyballmesterskap eller to timer cricket på hotell-TV. 
Ganske kult, men langt hjemmefra. 

Så vidt jeg skjønner, befinner vi oss i Mandsjuria, som har et fotogent, stusselig western-landskap og armageddiske regnvær som antakelig oppsto da kuleregnet skjøt håler i himmelen. 
Søla skvetter, blodet renner, asiatiske stuntmenn kommer trapesende over byen på line mens de skyter på alt som rører seg. 
Den japanske hæren medvirker som okkupantmakt, for dette er på 1940-tallet en gang. 
Bander av heste-pønkere og påståtte koreanske frigjørere havner også i trange pass, og så finner de skatten. 

Det er vittig og fargerikt. 
Småbitvis er det ganske kult. 

Følg meg på Twitter: 
@arilabra 
