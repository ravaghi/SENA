Krim for nøtteknekkere
Hva er forskjellen mellom «Professor Layton and the Curious Village» og en gåtebok? 

Jakten på et mystisk gulleple bringer Professor Layton til den (på mer enn én måte) gåtefulle landsbyen St. Mystere. 
Enken etter avdøde Baron Reinhold finner ikke skatten hennes mann har etterlatt, men professoren stiller heldigvis opp med assistanse. 

Fra dette punktet ruller historien videre med kjente krimingredienser som detektiver, kidnappinger og eksentriske vitner, samt en enorm mengde gåter. 

Hva som kommer først av gåtene eller historien er vanskelig å si. 
De to er så godt sammenflettet at det er vanskelig å skille den ene fra den andre. 

Innbyggerne i den lille landsbyen har en forkjærlighet for gåter og det må du også ha dersom du har mål om å få innpass og tilgang på informasjonen du trenger for å avdekke hva som egentlig foregår bak kulissene. 
Løsing av gåter er derfor nøkkelen til å komme seg videre i historien. 

Disse varierer både i type og vanskelighetsgrad og spenner over det meste - fra matematiske og logiske nøtter til geometri, puslespill og oppgaver man må «jobbe» seg gjennom systematisk. 
Du bør med andre ord være over gjennomsnittet glad i gåter og oppgaver for å begi deg ut på eventyr med Professor Layton. 

Du vil nok ha støtt på enkelte av dem før, men det finnes nok av oppgaver som får hjernen til å vri seg. 
Skulle du stå helt fast kommer man imidlertid på mange av oppgavene langt med litt gjetning, eller gjennom å kjøpe seg et hint eller tre for en billig penge. 

Disse hjelpemyntene finner du spredt rundt omkring i potter, kar, vinduer, busker og lamper i bakgrunnen, og er egentlig det eneste som gjør det verdt å utforske omgivelsene. 

I motsetning til i spill som for eksempel «Sam & Max»- eller «Ace Attorney»-serien der hovedpersonene har mang en vittig kommentar til de levende omgivelsene rundt dem, virker det som om bakgrunner og omgivelser rett og slett har havnet litt i bakgrunnen i utviklingsprosessen. 

Alt foregår dessuten på engelsk, så noen av gåtene forutsetter gode engelskkunnskaper for ikke å være noe vanskeligere enn de er ment til å være. 

Tilbake til gåten innledningsvis: hva skiller egentlig «Professor Layton and the Curious Village» fra en alminnelig gåtebok? 

Svaret er enkelt: 
God innpakning i en sjarmerende kriminalhistorie med en kløktig professor. 

PS: 
I salg fra fredag 7. november. 

Trailer fra Nintendo DS-spillet Professor Layton and the Curious Village. 
