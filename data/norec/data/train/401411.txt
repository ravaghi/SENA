«Vårt livs ferie» er sorgmunter feelgood med gode folk
Nesten skamløst feelgood-frieri. 

Med sin første engelskspråklige film har italieneren Paolo Virzì laget en lightversjon innen den velkjente mennesker-som-nærmer-seg-slutten-av-livet-sjangeren. 
Michael Hanekes bejublede Amour (2012) kan nevnes som eksempel på en skarpere og dystrere variant av noe lignende. 
Men der Amour er hardcore om realitetene i livets siste fase, er Vårt livs ferie et nesten skamløst feelgood-frieri. 

Jeg er generelt glad i filmer om gamle mennesker. 
Det er for få av dem, og en god stund er det nok for meg å ta inn spillet til Helen Mirren og Donald Sutherland. 
Begge to har alltid vært godfolk, og her spiller de ekteparet Ella og John Spencer. 
Sistnevnte er en tidligere universitetslærer som fortsatt kan det meste om Hemingway og Melville, men som husker mindre av mer familienære ting som er viktigere for Ella. 
Hun er ellers glad i å reise og å prate med folk. 
Hun er tilsynelatende oppegående både fysisk og psykisk, men vi aner hurtig at noe murrer. 

Lettbent og sjarmerende 

Filmen starter med at disse to stikker av fra sine bekymrede, voksne barn. 
De tar sin gamle bobil, The Leisure Seeker, som også er filmens engelske tittel, og forsvinner. 
De har naturlig nok et og annet å oppsummere etter et langt samliv. 
Det er lettbent og sjarmerende, men selv om episodene er såre og småmorsomme, holder de ikke i to timer. 

Den sorgmuntre tonen bærer likevel et godt stykke. 
For meg er for øvrig sorgmunter fortsatt et positivt ladet ord. 
Hvis man etter et langt liv kan oppsummere reisen som sorgmunter, tror jeg man har oppnådd en ganske høy poengsum. 
Og det samme gjelder for filmer. 
Men sorgmuntre filmer er vanskeligere å balansere enn man skulle tro. 

Trivelig road movie 

De skal naturlig nok være såre og søte om hverandre, og man skal samtidig ikke altfor tydelig forstå hvor det bærer. 
I Vårt livs ferie blir det litt for lett å ane reisens retning. 
Filmen klarer aldri å overraske, men til gjengjeld er flere av tildragelsene fine. 
Det gjøres forsøk på å plassere reisen tidsmessig til USAs valgkamp i 2016, men det koker bort i kålen. 
Det samme gjelder møtene med folk langs veien. 
De blir litt blasse og oppskriftsmessige. 

Jeg mistenker at regissørens manglende detaljkunnskaper om USA er utslagsgivende. 
Det blir sjablonger og omtrentligheter. 
Dette bidrar til at den tyngden som skulle ha balansert alt det lette, aldri dukker opp. 

Men hvis det er lov å anta at filmens hovedmålgruppe selv vil være over middagshøyden rent aldersmessig, vil jeg anta at mange på tross av svakhetene vil oppleve den som en trivelig road movie. 
Med Mirren og Sutherland er det uansett vanskelig å gå helt feil. 
Vi har dem bare til låns, så det gjelder å henge med. 
