Denne gang er alt svart
Melissa Horn har hatt nok av sanger om trøblete kjærlighet. 
Denne gangen kaller hun det en separasjonsplate. 

Allerede i åpningen "Jag har gjort det igjen" tar hun på seg hele skylden. 
Nå vil hun bare rømme, selv om halve henne blir værende igjen. 
Mørk gitar, tunge basslag: 
Du har varit sann 

jag har varit nån annan 

så om det känns som du förlorat 

tänk att det var du som vann 

"I mörkret långt ifrån varnann" følger med piano og flott melodi. 
Hun har ventet så lenge hun kunne, men nå er det for sent: 

Du vill ha ett enkelt liv 

men jag kan inte ge dig det 

jag kan blunda ett tag 

men till slut får jag ont av det 

I "Du går nu" gjør hun det ikke noe lettere for seg selv. 
En flott fortalt historie, der hun gråtende tar farvel med en bitter kjæreste: 

Jag har hatat mig själv för din blick 

när jag såg vad den såg 

På mørke "De två årstiderna" har vi ikke kommet fullt så langt, men hun lengter etter en annen: 

Jag tror att det märks nu 

att jag drömt om dig 

"Där går mitt liv" synges mens hun betrakter en tidligere kjæreste og hans nye dame. 
Livet er ødelagt, og trøsten er mager: 

Men om det finns nånting efter 

då får jag dig igen 

Med "Livet ropade" er vi tilbake til punktet der hun velger å gå. 
Melodien gir en smak av klassisk, svensk visesang, noe som gjør denne til et høydepunkt. 
I det minste lar hun livet ta en bit av skylden nå: 

Jag är ledsen 

jag är det 

men livet ropade 

Da hun startet arbeidet med sitt femte album i august, hadde hun snaut to sanger klare. 
De andre er kommet til etterpå, noe som gjør piano-spilte "Efter jul" ekstra sår: 

Jag känner frosten nu 

den där ute 

vi får ta det här efter jul 

Kronologisk burde vel "En helt vanlig dag" kommet i starten. 
Problemene begynner å tårne seg opp. 
Hun sover hele dagen mens han er på jobb, han sovner når hun vil snakke om kvelden: 

Jag är vaken hela natten inatt 

det var samma sak igår 

jag börjar bli orolig över att 

du inte vet hur jag mår 

Til slutt kommer hennes oppgjør med alle sine forhold, ledsaget av et kirkeorgel i "Jag gör aldrig om det här". 
Som om Edith Piaf skulle sunget en gammel folkevise i en begravelse: 

Nu tar jag avsked av er alla på samma gång 

och som det känns nu 

gör jag aldrig om det här 

Melissa Horn er ikke mer enn 28 år og har nok av tid til nye feilgrep. 
Om vi kjenner henne rett, vil også disse havne på plate. 
I mellomtiden kommer hun til Stavanger Konserthus 24. februar. 

Beste spor: 
"I mörkret långt ifrån varnann", "Du går nu", "Livet ropade", "Jag gör aldrig om det här". 
