Vi har kjørt Renault Captur
BIARRITZ (DinSide Motor): 
Crossoveren fra Renault viser seg å være en trivelig og dugelig Golf-konkurrent. 

Hva er Renault Captur? 
En SUV? 
En høy småbil? 
En kompakt familiebil? 

Svaret er: 
Spiller det egentlig noen rolle? 
Er ikke spørsmålet heller hvem denne bilen passer for? 
Det er dette vi har forsøkt å finne svaret på gjennom denne testen. 
Før vi prøvekjørte bilen var vi nysgjerrige, men forventet ikke så mye mer enn en tøffere redesignet Renault Clio. 

Spesiell miks 

Captur er altså basert på nyeste generasjon Clio, en bil vi hadde mye pent å si om da vi hadde prøvekjørt den. 
Men her har vi med en større bil å gjøre, og fasongen er mer høyreist. 
Bilen kan minne om en SUV sett fra siden. 
For dem som har Renault-referansene inne, presiserer vi at produsenten presenterer Captur som en konseptmessig blanding av Koleos, Scénic og Clio IV. 
Sagt på en enklere måte: 
Det dreier seg om en finurlig miks av flere biltyper. 
Det innebærer: 

• 
Designmessige detaljer og høy sittestilling som i en SUV • 
En romslig kupe og modulære interiørdetaljer som i en flerbruksbil • 
Kjøreglede og komfort som i en kompaktbil 

Renault Captur - interiør: 

Høyt over veien 

Den typiske kunde vil altså være ute etter en friskt designet bil av moderat størrelse, men med forholdsvis god plass. 
Den skal ha en høy sittestilling, ha god fremkommelighet og være praktisk i bruk. 
Designen har i dette tilfellet imidlertid en klar ulempe, nemlig utsynet bakover. 
Dette har Captur felles med mange andre moderne biler, men problemet gjøres mindre gjennom et nyttig ryggekamera. 

Kompakt - men romslig 

Bilen har dimensjonene 412 centimeter (lengde), 177 centimeter (bredde) og 157 centimeter (høyde). 
Interiøret er fleksibelt, med et baksete som kan flyttes 16 centimeter framover og bakover, etter som man vil prioritere passasjerer eller bagasje. 
Med setene i fremste posisjon blir bagasjeromsvolumet hele 455 liter, og med maksimal benplass i annen seterad er lastevolumet fortsatt 377 liter, altså omtrent som i VW Golf. 
Vi opplevde for øvrig bilen innvendig som omtrent like romslig som en Golf. 

En original og praktisk vri er at det tradisjonelle hanskerommet her har måttet vike for en smart skuff, som rommer en god del mer enn et vanlig hanskerom. 

Interessant utstyrt 

Den norske prislisten og oversikten over utstyrsnivåer er ikke klare i skrivende stund. 
Det antas at prisen vil ligge på fra cirka 200.000 kroner. 
I Norge vil Captur tilbys i utførelsene Expression og Dynamique - grunnivået Authentique vurderes. 
Vi kjørte bilen i høyeste utstyrsnivå, som heter Dynamique. 
Det betyr blant annet at den er lakkert i to farger, som på bildene. 
Allerede standardutgaven kommer med utstyr som nøkkelfri adgang, bakkestartassistent og ryggevarsler. 

I tillegg kommer Captur her med Renault R-link berøringsfølsomt multimediasystem med seks høyttalere, radio med bluetooth, lydstrømming og Arkamys hi-fi lyd og et integrert, spesialtilpasset nettbrett. 
Av interessante funksjoner er for eksempel registrering og analyse av kjørestilen, og en annen morsom funksjon er at innkommende epost kan leses høyt av systemet. 

Noe mange barnefamilier - og sikkert også andre - vil sette pris på, er at setetrekkene er avtagbare. 
Takket være glidelås kan de med et enkelt håndgrep fjernes og deretter vaskes, eller de kan erstattes med flunkende nye. 
Det kan være nyttig ved for eksempel videresalg. 

Overbevisende motor 

Dessverre viser det seg at den fine 1,5-liters dieselmotoren ikke tas inn til Norge. 
På den annen side er bilen nå utstyrt med siste skrik innen turboladede, små bensinmotorer, og vi prøvde dem begge. 
Første testdag kjørte vi Captur med den såkalte TCe 90-motoren, en 3-sylindret liten sak med bare 0,9 liter slagvolum, men en helt brukbar ytelse på 90 hestekrefter. 

Denne motoren overbeviser i Clio og gjør likeledes en god jobb i Captur, selv om den har noe mer vekt å dra på. 
Likevel er under 13 sekunder fra 0 til 100 greit nok til innstegsmotorisering å være, men det beste ved motoren er at den har maksimalt dreiemoment tilgjengelig tidlig, og dermed viser seg å være elastisk og oppleves som ganske sprek gjennom det meste av turtallsregisteret. 
Den er koblet til en 5-trinns manuell girkasse som gjør en grei jobb uten å utmerke seg på noe vis. 

Enda bedre med bensin og automat 

Dag nummer to var det versjonen med 120 hestekrefter som sto for tur. 
I tråd med tiden er også dette en liten, men effektiv maskin på 1,2 liter. 
Med de 120 hestekreftene og et dreiemoment på 190 newtonmeter allerede ved 2.000 omdreininger er dette også en kultivert motor som gir effektiv, og om ønskelig rask, fremdrift. 

Denne versjonen var kombinert med automat i form av en sekstrinns dobbelkløtsjkasse som Renault har døpt EDC. 
Sistnevnte har myke girskift og en god utveksling, men fullt så rask som DSG-kassen til Volkswagen er den ikke. 
0 til 100 tar 10,9 sekunder, men også med denne drivlinjen er det særlig følelsen av å ha tilstrekkelig med krefter tilgjengelig til enhver tid som gjør bruken såpass behagelig. 

Renault Captur - eksteriør: 

Kjøreopplevelse fra klassen over 

I forhold til Renault Clio er det ikke veldig stor forskjell på verken kjøreegenskaper eller komfortnivå. 
Sistnevnte er fullt godkjent, om enn på den faste siden. 
Tiden da franske biler kunne oppleves som uslåelige på komfort, på bekostning av mange andre egenskaper, er over. 
Men om fjæringen er strammet noe for å oppveie for lengre fjæringsvei, oppleves bilen verken som stump eller hard. 
Den er effektivt avdempet, og krenger dessuten bare en anelse mer enn lillebror Clio. 

Komfort er mer enn fjæring, og også støynivået er holdt på det komfortable. 
Bensinmotorene karakteriseres etter vår mening av en hyggelig motorlyd, som gjør lite av seg, og heller ikke er plagsomt påtrengende ved pådrag - selvsagt med mindre man gir vedvarende full gass. 

Ganske så sporty 

Kjøreegenskapene er noe mindre skarpe enn på Clio, men også her gir de en aha-opplevelse i forhold til hva Renault var kjent for tidligere. 
Selv om de ikke legger listen så høyt som Ford, er det tydelig at den er blitt lagt høyere. 
Den elektriske servostyringen er uendelig mye bedre avstemt enn på tidligere Renault-modeller, og svingvillighet og dynamisk oppførsel er upåklagelig når man presser bilen, hvilket vi fikk anledning til å gjøre på noen fin-fine og lite trafikkerte veier i Baskerland mellom Biarritz og San Sebastian. 

Med denne bilen kan man faktisk ha det moro bak rattet. 
Sporty på den betryggende siden, kan man si. 

Konkurrenter 

Hva slags konkurranse vil Captur møte ute i markedet? 
Det vi vet er at det vil dukke opp en god del flere biler av denne typen, og vi har blant annet nylig omtalt Peugeot 2008, som vil være en direkte konkurrent til nye Renault Captur. 
Også Mini Countryman kan under tvil regnes inn i denne klassen. 

Dette er biler som, til tross for beskjedne ytre dimensjoner, byr på bedre plass enn de utpregede småbilene. 

Andre biler som vil dukke opp i segmentet er Volkswagen Taigun og Ford EcoSport - begge en anelse mindre enn mini-SUV-ene fra Peugeot og Renault. 
Renault Captur blir som nevnt 412 centimeter lang, altså seks centimeter mer enn bilen den er basert på, nye Renault Clio. 
Peugeot-en måler for sin del 416 centimeter, og er basert på 397 centimeter lange 208. 
Produsenten selv nevner som konkurrenter de noe større søsknene Opel Mokka og Chevrolet Traxx. 

Glem 4x4 

Vi spurte selvsagt hvorfor ikke Captur kan leveres med firehjulsdrift, som jo er så populært i Norge. 
Svaret var ærlig nok at dette ville fjernet det flyttbare baksetet, og redusert størrelsen på bagasjerommet. 
Med andre ord er det et bevisst valg fra Renaults side, og er med på å holde kostnadene ned. 
Ifølge Renault finnes det dessuten et betydelig marked for de som ønsker SUV-ens høye sittestilling og designstil, samtidig som de ikke er villige til å betale ekstra for firehjulsdrift. 

Og da er vi ikke langt fra å svare på spørsmålet vi stilte innledningsvis: 
Dette er en bil man godt kan vurdere hvis man tenker på noe à la Golf, men vil sitte høyere og ha noe som ser annerledes ut. 
Slik vi opplever bilens kjøreegenskaper, praktiske løsninger og komfortnivå, ser vi det ikke som noe problem å anbefale å ta en titt også på Renault Captur når alternativene skal vurderes. 
