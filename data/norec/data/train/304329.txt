Fra Vestfold til Fargo
Mathias Eick byr på en musikalsk drømmereise. 

ALBUM: 
På sitt tredje soloalbum legger trompeteren Mathias Eick veien over Atlanterhavet. 
Eick har spilt med alt fra Jaga Jazzist til Turboneger og er kjent som en særdeles mangfoldig musiker. 

Dette er trolig vestfoldingens mest ambisiøse prosjekt hittil, et konseptalbum om veien fra Hem til Amerika, blant annet Fargo, både byen i Dakota og det mytologiske stedet skapt av brødrene Coen i filmen ved samme navn. 

Når jeg hører denne musikken, ser jeg for meg min gamle venn, fotografen Tom Martinsen fra Tønsberg. 
Straks vi passerte grensa til Vestfold, slo han ut armen og sa med et sukk: 
«God?s own country!» 

Mathias Eick har skapt en storfelt, forførende musikalsk visjon av naturen som glir gjennom menneskesinnet, hos utvandrere og invandrere såvel som ferierende turister. 

Den fabelaktige fiolinisten Gjermund Larsen fører en tone av folkemusikk inn i dette vidtfavnende jazzprosjektet, i perfekt samspill med Eick og hans rene trompettone. 
Jon Balke på piano, Mats Eilertsen på bass og Helge Norbakken på perkusjon gjør glitrende prestasjoner. 

Et drømmeprosjekt, i enhver forstand. 
