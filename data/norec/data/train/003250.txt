Crank (DVD)
Det går lenge mellom hver gang jeg har det like gøy med en actionfilm som jeg hadde med ”Crank”! 

Den kom ut på DVD i februar, og har stått i hylla og ventet på riktig tidspunkt. 
Det kom da samboeren var ute, ungene hadde sovnet og jeg med god samvittighet kunne slenge meg i sofaen med et par pils og se en dårlig actionfilm. 

Og så viser det seg at ”Crank” er en av de morsomste og mest fartsfylte actionfilmene jeg har sett på flere år. 
Det er reinspikka tull, og reinspikka gøy! 
Uten dødpunkter 

Jason Statham spiller leiemorderen Chev Chelios som våkner med dødelig gift i kroppen som får blodet til å koagulere. 
Den eneste måten å utsette døden på er å holde pulsen oppe og ha en kontinuerlig flyt av adrenalin. 

Og hvordan oppnår man det? 
Ved å kjøre raskt, skyte fort, slå hardt og holde tempoet oppe. 
Hele tiden. 
Uten dødpunkter. 
Rekker Chev Chelios å få sin hevn over de som drepte ham? 

Holder koken 

Det akkurat passe teite plottet legger forholdene til rette for en sinnsvakt kul actionfilm. 

De debuterende regissørene Mark Neveldine og Bryan Taylor holder koken fra start til slutt på en måte som gjør at jeg får tilbake trua på actionfilmen igjen, altså de filmene som ikke har noen annen mål eller mening enn å underholde og klistre et glis på trynet ditt. 

”Crank” hadde nettopp den effekten på meg. 
Jeg lo og koste meg skikkelig med en film som ikke har ett eneste kjedelig sekund. 

Lov å le 

Jason Statham har gjort tøffe roller før, som i ”Lock, stock and two smoking barrells”, ”Snatch”, og de to ”Transporter”-filmene. 
I ”Crank” gjør han en flott rolle, som balanserer perfekt mellom det tøffe og det latterlige. 

Det er selvsagt lov å le av ”Crank”. 
Den VIL at du skal le av den overdrevent tøffe tonen. 
Samtidig er den full av genuint morsom svart humor. 
Og en offentlig sex-scene er kanskje det snåleste jeg har sett av erotikk på film. 

Et must for actionelskere 

”Crank” gikk rett på DVD i Norge. 
Jeg har sett langt dårligere actionfilmer på kino. 
Filmen er skutt med HD-kamera og tar seg fantastisk godt ut på DVD. 

Lyden står også i stil til den hardtslående filmen. 
Ekstrastoff er ikke-eksisterende, og det er ræva. 
Men ellers er dette et ”must” for alle actionelskere. 
Legg igjen selvhøytideligheten din på dass og kos deg med ”Crank”. 
