Når satan har prestesnipp
(A Song For A Raggy Boy) Regi: 
Aisling Walsh. 
Med Aidan Quinn, Iain Glen, Dudley Sutton, John Travers, Chris Newman. 
Irsk. 
Drama - 15 år, egnet voksne. 

Kraftig historie om overgrep i Guds navn. 

Og tro ikke annet: 
Dette er (var, håper vi) en historie basert på virkeligheten, nemlig selvbiografien til den irske dikteren Patric Galvin. 

Landet er Irland, året 1939, stedet en «reformskole» for vanartede gutter, dømt til årevis av fengsel av staten og/eller den mektige katolske kirken. 

Hit kommer en dyktig lærer, som selv har mistet alt - tro, håp og kjærlighet - i den spanske borgerkrigen. 
Han havner øyeblikkelig i konflikt med skolens inspektør, en sadistisk satan bak prestedrakten, som ingen av de andre prestene - uansett hvor velmenende de er - er i stand til å stanse. 

«Slagmarken» mellom piske-prelaten og den humanistisk tenkende læreren blir de unge guttene. 

Det går riktig ille. 
Men det finnes også håp. 

Joda, historien tar tak, den. 
Kraftig. 
Men man føler seg også litt vel manipulert etter hvert, i litt for beregnende sentimental retning. 
