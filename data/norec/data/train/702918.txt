Utilslørte bondepiker
Penelope Cruz spiller oppfarende bondedatter som snakker med hesten sin, men får ikke behandling for det. 

Salma Hayek snakker med katten og spiller rikmannssjakk, men den konspiratoriske jernbanetilhengeren (en slags Langeland) Dwight Yoakam lurer dem begge, og derfor må de rane banker, godt hjulpet av en prest som likner Roland Lengauer. 

Beibidosene er fyrrige, flamrende og ildfulle, og man venter egentlig at Fridjof Andersson skal komme forbi med snø på hatten mens han plystrer etter flickan från Havana. 
Penelope C. løper rundt med så mye UVB-bestrålte bryst at man nesten kan kalle det mammografi. 
De to damene underholder småskogens enkleste småtresorter på et slags ufortrødent wunderbaum-vis som som også innebærer at de kler Steve Zahn naken. 
Han spiller forøvrig en mann som katten ville ha spist etter at musene hadde jaget ham, for «Bandidas» er en film der tøffheten er kjønnskvotert. 
Bare damer får være det. 
Det er nemlig sånn at hvis menn får braske seg med brusken i filmer, tar de oppmerksomheten fra de fleste, og kvinner og barn må finne seg i å trille barnevogner langs parken. 

I filmen stjeler de to kvinnene så mye penger at de kunne ha sponsa tacoene til alle Statoil-ansatte i femten år. 
Action-scenene er ikke det helt store, men hva så. 
Jeg har de to norske regissørene mistenkt for at de anser rollebesetningen som et livsverk, så skitt i filmen. 

Dessuten: 
Kinoen er en kulturinstitusjon som skal utvikle ungdommen og forbedre tannhelsa i Norge og motorvognkulturen på landsbygdene. 
DVD-ene trenger ikke det. 
De skal bare underholde. 
Denne gjør nok kanskje det. 
