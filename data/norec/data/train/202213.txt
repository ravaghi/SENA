Linksys WRT610N
Gir doble frekvenser bedre ytelse totalt? 
Ikke hos oss... 

En ruter med trådløst nett er omtrent like vanlig i de tusen hjem som brødrister og gassgrill. 
Men som med de fleste produkttyper er det forskjell på ordinære og avanserte utgaver. 
Ikke at de avanserte er vanskeligere å bruke, men de tilbyr flere bruksområder og gjør jobben bedre. 

LES OGSÅ: 

Ruterne utviklet seg først og fremst gjennom nye standarder som har gitt oss langt bedre dekning og høyere hastigheter. 
Underveis har det også dukket opp produkter med ekstra finesser, med USB-port for støtte for skrivere og lagring som kan deles av alle på nettet. 

Det nyeste trinn i utviklingen er rutere med trådløst som opptrer på to frekvensbånd samtidig, og fungerer uavhengig av hverandre. 
Da brukes både 5GHz og 2,4GHz 

Vi har testet en ruter fra D-Link tidligere med denne egenskapen, men hadde ingen PC-klient som kunne kjøre vårt testprogram. 

Nå har Linksys kommet med sin Dual-N Band ruter, og samtidig har vi fått USB-klienten som hører med i systemet. 
Dessuten støtter vår MacBook Pro 802.11n på 5 GHz, slik at vi kan belaste begge frekvensbåndene samtidig, for å teste begge både samtidig og hver for seg. 

Lekker og funksjonsrik 

Ruteren har det samme designet som den forrige Linksys-ruteren vi testet, modernistisk og elegant uten synlige antenner. 
Den er laget for å stå fremme, og trenger besøk av støvkost/klut i blant. 
Pianolakk-finish på midtpanelet krever stell. 

På baksiden av ruteren finner vi 4 porter til kablet nett, en port til boksen fra Internet-leverandøren og en USB-port. 

USB-porten støtter tilkobling av lagringsenheter, både harddisker og minneplugger. 
Disken administreres fra ruteroppsettet, og fungerer på samme måte som dedikerte NAS-disker, hvor du kan gi tilgang til forskjellige grupper og brukere, med eller uten passord. 

Hastigheten begrenses av USB, men det fungerer utmerket til mange bruksområder som ikke trenger ultrarask tilgang til store datamengder. 

Omfattende oppsettsmuligheter 

Linksys lar deg skreddersy og tilpasse de fleste parametre som er involvert i nettilgang, både lokalt og på Internett. 
Du kan for eksempel sette opp prioritering av pakkedataene fra forskjellige programmer som MSN, Skype osv. 

Om dette har noen merkbar funksjon i praksis er en annen sak, siden trafikkbildet ute på nettet er så komplisert. 
Å sette opp trafikklys i borettslaget med grønt lys-knapp i bilen din bringer deg ikke raskere over på andre siden av byen i rushtida, for å si det slik. 

Hastighet og stabilitet 

Det viktigste med en ruter er etter vår mening at den er stabil og rask i filoverføring, enten det er bilder som skal vises på den bærbare i sofaen, nedlastninger og streaming av musikk/film. 

Med to frekvenser blir det mulig å sette av den ene til dedikert og krevende datatrafikk, mens den andre kan være åpen for alt mulig, som bærbar, iPhone og andre trådløse enheter. 

Siden 5GHz ikke er utbredt er det nærliggende å bruke dette til "tyngre" bruk, som streaming av mediadata. 
2.4GHz og bakoverkompatibilitet med 802.11b/g blir da overlatt til alt annet. 

Men i vår testing var ytelsen lavere på 5GHz enn på 2,4GHz. 
Dessuten var plasseringen enda mer kritisk. 
Ved å flytte klient-enheten noen få cm ble ytelsen forandret i til dels stor grad. 

Ytelsen på standard-båndet 2,4 GHz var derimot i toppklasse og belastning på den andre kanalen gjorde ingen utslag på testingen 

Og streaming av HD-video? 
Vi har hittil ikke testet en eneste trådløs ruter som klarer dette helt uten problemer, selv om aksesspunktet og klient står 5 meter fra hverandre med fri sikt. 

Konklusjon? 

Dualband trådløst høres bra ut på papiret, men vi klarte ikke å finne noen fordeler med dette på grunn av manglende ytelse. 
Det hjelper lite å ikke forstyrre forbindelsen som skal gjøre de krevende oppgavene, når forbindelse ikke klarer jobben i utgangspunktet. 

Vår erfaring med trådløst og ytelse er ikke endret. 
Vi vil fremdeles hevde at trådløst er ypperlig til "småbruk". 
Trenger man høy hastighet og maks ytelse er det bare kabel som holder. 

Prisen ligger på rundt 1300 kroner. 

Mer info om Linksys Dual-N Band WRT610N finner du hos www.linksys.com 
