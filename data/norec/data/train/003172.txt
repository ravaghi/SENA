Chihiro og heksene
Gjør deg klar for en åpenbaring av et eventyr! 

Asbjørnsen og Moe ville ha elsket den japanske tegnefilmen Chihiro og heksene! 

Denne historien kommer fra en annen eventyrtradisjon, med ånder og spøkelser i stedet for vetter og troll. 

Filmen byr på så fargerik fantasi og åndelig spenning at jeg ble sugd inn i eventyret og håpet det aldri ble hverken snipp, snapp eller snute! 

Parallell verden 

10 år gamle Chihiro er på flyttefot med foreldrene sine, men de kjører feil og havner i en parallell åndeverden, der mamma og pappa forvandles til griser, mens Chihiro må gjemme seg i et stort hus som viser seg å være et badehus for ånder! 

Der må hun få seg jobb mens hun prøver å finne ut hvordan hun kan redde mor og far og komme seg trygt tilbake til sin egen verden. 

Det er ikke ofte jeg får følelsen av å være liten gutt på kino lenger, men Chihiro og heksene drar ut barnet i deg og gir deg fantastisk mosjon for fantasien! 

Helt fra første stund kastes du ut i et eventyr der det stadig ligger nye overraskelser, nye ånder og nye farer i vente. 

Chihiro er ei modig jente, omgitt av fantastiske kreaturer som jeg lurer på hvordan de har klart å fantasere frem. 
Disney har ikke sjans til å gjøre dette bedre! 

For alle 

Animasjonene i denne filmen er veldig bra, med unntak av litt dårlig flyt i de menneskelige bevegelsene. 
Flere av bakgrunnene fikk meg til å synke sammen i stolen av ren henrykkelse og fargebruken ville gjort både Van Gogh og Monet stolte. 

Chihiro og heksene er laget av Hayao Miyazaki som også sto bak Prinsesse Mononoke, en annen storslagen japansk tegnefilm. 

Hans siste verk er rett og slett en av tidenes beste tegnefilmer og jeg håper at det norske publikum forstår at dette faktisk er nøyaktig det som reklamen sier: "en magisk tegnefilm for alle mellom 8 og 80!" 

Oppdatering 2015: 

Ved relanseringen i 2015 er Chihiro og heksene for første gang tilgjengelig med norske stemmer. 

Dubbingen er nydelig utført, av blant andre Eira Elise Øverås, Kari Simonsen, Malin Pettersen, Mikael Aksnes-Pehrson og Even Stormoen i de største rollene. 

Den norske stemmeleggingen treffer filmens tone og stemning perfekt, og har gjort filmen tilgjengelig for barn som ennå ikke har lært å lese undertekster. 

Dermed finnes det ingen unnskyldninger lenger. 
Norges foreldre MÅ utsette barna sine for Chihiro og heksene! 
