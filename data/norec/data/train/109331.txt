TV-anmeldelse:«Kjærlighetsredet» 
- Skikkelig kleint 

«Kjærlighetsredet» kunne vært for datingprogrammene hva «Nissene på låven» ble for reality-programmene. 
En herlig parodi. 
Bare så synd at «Kjærlighetsredet» er ment på alvor. 

Sett i det perspektivet blir det bare «skikkelig kleint» for å bruke et uttrykk som går igjen gang på gang i det første programmet som vises i kveld. 

40 programmer på ti uker 

Gjennom fire 40 minutters programmer i uken, i ti uker denne høsten, tar TV 3 oss med til «et lekkert feriehus i Marbella». 
Her skal fire friere kjempe om en singel gutt eller jente. 
Denne uken møter vi 24 år gamle Kindi fra Bergen som den utvalgte. 
Han er «trygg og stødig fyr med et intenst blikk». 
Han var en puppemann, men er nå blitt både «puppe- og rumpemann». 

Er du enig med VGs anmelder? 
Kast terning og si din mening her 

Vil ha en mann hun kan «dele body lotion med» 

Det er han Lene Angelica som «ikke ser etter en bad boy», Julie som vil «ha en mann med stor M», Isa som savner en «mann som er forståelsesfull og maskulin» og Sara Nicole som er like mye ute etter pengene som mannen, skal kjempe om. 

La det være sagt nok en gang: 
Dette er kleint og la meg også ta det forbeholdet at jeg ikke skjønner at dette er ironi. 
Magefølelsen ga meg i hvert fall ingen indikasjon på det. 
Selv ikke når en av blondinene med stor patos og alvor, proklamerer at hun gjerne vil ha en mann hun kan «dele body lotion med». 

En mann med mange hjerter 

Ei heller når jentene med tilsvarende skjerpet blikk deler sine strategiske overveielser om hvordan de skal vinne hjertene til Kindi med oss. 
Ja, for han har mange. 

Som han deler rundhåndet ut i i løpet av uken. 
De kan til og med veksles inn i penger. 
Som man skjønner, dette er et program hvor det virkelig åpnes både for ekte følelser og skittent spill 

Lange og kjærkomne reklamepauser 

Men kjære Espen Eckbo og alle dere andre som gjør livet morsomt for oss. 
Ta en titt på dette programmet. 
Dette tror jeg man kan gjøre mye morsomt ut av bare man er skrå nok i blikket. 

Er man ikke det, blir det faktisk enn sann lidelse å komme seg igjennom 40 minutter med pene piker, pupper og lår. 
For å si det på en annen måte - aldri har vel de lange reklamepausene på TV3 vært mer kjærkomne. 
