Fortsatt «bare» nest best
«Pro Evolution Soccer 2009» gir grei valuta for pengene, men ikke så veldig mye mer. 

Det blir litt hakk i plata når man skal beskrive en ny utgave av det «folkelige» fotballspillet, og man skal være en rimelig hardbarket PES-spiller for å kunne se de helt store forskjellene fra tidligere versjoner. 

Noen rivende utvikling har det nemlig ikke vært de siste årene - snarere tvert imot. 
PES-serien var for noen år siden svært kritikerrost, og skilte seg meget positivt ut i forhold til den mektige konkurrenten FIFA. 

Nå er det liten tvil om at FIFA-utviklerne har tatt konkurransen på alvor og latt seg inspirere av svært mye fra Konami og Pro Evolution Soccer. 
«FIFA 09» er et godt eksempel på det. 

Men Konami har ikke klart å komme med noe skikkelig tilsvar, og prøver tilsynelatende fortsatt å flyte på den «frie» spillmotoren som har vært seriens varemerke. 
Problemet er at så lenge FIFA-serien har forbedret seg kraftig på det området, så blir det enda mer synlig hva som er PES' svake sider: innpakningen, grafikken og mangelen på lisens. 

For nok en gang leveres spillet med menyer og innpakning som minner mer om et halvhjertet skoleprosjekt, enn et fotballspill som skal ta opp kampen med mektige FIFA. 

At Konami nå har fått lisens til Champions League er vel og bra, men det blir ganske stusselig når det mangler veldig mange av klubbene som stort sett alltid hevder seg i turneringen. 
Champions League-logoen og hymnen er liksom ikke nok. 

Men lisensproblematikken har alltid fulgt spillet, og det betyr uansett for min del mindre enn hva som skjer ute på banen. 
Dessuten er det mulig å laste ned uoffisielle pakker som fikser det aller meste. 

Skal man fortsette å sammenligne med FIFA, så er forskjellene langt mindre nå enn for tre-fire år siden. 
Den frie følelsen når du spiller PES er der fortsatt - situasjonene blir sjelden like og repeterende. 
Finteregisteret er stort sett det samme, og for de som kjenner serien er det fort gjort å komme i gang. 

Jeg holder fortsatt en knapp på PES kontra FIFA når det gjelder innlegg, cornere, frispark og skudd. 
At det fortsatt er usynlige grenser på innkast skal jeg klare å leve med, men jeg fatter ikke hvorfor det skal være sånn. 

FIFA 09 har «Be a pro»-modusen der du styrer én spiller og skal gjøre karriere. 
«Pro Evolution Soccer 2009» har en tilsvarende løsning med «Be a legend». 
Du starter opp som 17-åring, og må med jevne mellomrom velge hvilken klubb du ønsker å spille for. 

For å slippe til på A-laget må du imponere i treningskampene, og det samme skjer i forhold til landslaget når du er blitt skikkelig varm i trøya på klubbnivå. 

Det er en smule kjedelig å spille disse treningskampene med en fyr uten de helt store ferdighetene, men det er påfallende hvor morsomt det er når man først begynner å prestere. 
«Be a legend» er en positiv tilvekst som må utvikles videre. 

Online-spillingen på 2008-versjonen var et mareritt med hakking og tull, og Konami har tilsynelatende fått litt mer orden på dette uten at undertegnede har fått testet det skikkelig ut. 

For øvrig har også keeperne forbedret seg i den forstand at de ikke gir farlige returer ut i feltet hele tiden, men for det blotte øyet er det ikke de helt store forandringene fra fjoråret. 

De som har hatt et nært forhold til PES-serien tidligere, vil etter all sannsynlighet også like denne utgaven. 
Samtidig tror jeg ikke dette er nok til å overbevise skeptikerne. 

Det er litt synd, for alle de som liker fotballspill kunne trengt en skikkelig PES-opptur. 

PS: 
Lanseres på PS3, 360 og PC fredag 17. oktober, og på PS2, Wii og PSP senere i høst. 
Det er kun PS3-versjonen som er testet. 

Champions League-trailer fra spillet Pro Evolution Soccer 2009. 

Noen eksterne linker 
