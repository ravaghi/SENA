Sinister
Skummel skvettefilm med litt tøysete manus. 

Av og til er det best å glemme historien man blir fortalt og bare la seg rive med av stemningen. 

Sinister kan nemlig skilte med en marerittaktig atmosfære som suger deg inn i skrekk og gru, inkludert noen effektive skvettetriks som jeg kan love deg virker som de skal. 

Regissør Scott Derrickson leverer en ubehagelig liten film, som er blant det skumleste jeg har sett på kino på en stund, selv om historien viser seg å være tull og tøys. 

Finner spor i gamle filmer 

Forfatteren Ellison (Ethan Hawke) flytter til en liten by for å skrive bok om en sann krimsak. 
Resten av familien vet ikke at deres nye hus er selve åstedet. 

På loftet finner Ellison en eske med gamle super 8-filmer og en fremviser. 
Filmenes innhold gir ham spor til et mysterium som kan bety at hele familien står i fare. 

Det blir tidlig klart at dette ikke er en hyggelig film. 
Målet er å skremme vettet av publikum, og jeg fikk meg kraftige støkker ved flere anledninger. 

Regissør Derrickson har gjort mange effektive grep, blant annet er filmen gjort svært mørk, selv i belyste innendørsscener, svært smakfullt fotografert av Christopher Norr. 

Huset blir en liten figur i seg selv, spesielt Ellisons arbeidsrom og det mørke loftet som synes å kunne romme flere ubehageligheter. 

Forstyrrende sekvenser 

Filmens lydspor er også verdt å merke seg. 
Det er faktisk her mye av uhyggen kommer fra. 
Bruken av mørk musikk kombinert med urovekkende lydeffekter setter stemningen på et tidlig tidspunkt, og holder seg på det nivået filmen ut. 

Musikken i filmens mest forstyrrende sekvenser er blant annet besørget av Aghast Manor, som norske Andréa Nebel står bak, og understreker bildenes forferdelige innhold. 

- Det blir tidlig klart at dette ikke er en hyggelig film. 

Sinister viser seg å ha en historie man må ta flere klyper salt for å svelge. 
Manuset blir litt dumt etter hvert. 

Men filmen er ikke mer utsvevende på manusfronten enn de fleste andre grøssere. 
Den har til og med et fint kammerspill mellom Ethan Hawke og Juliet Rylance som mann og kone med forskjellige ønsker og ambisjoner for familielivet. 

Men først og fremst er dette en effektiv grøsser, med noen forstyrrende scener og flere svært skremmende øyeblikk. 
