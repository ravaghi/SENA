Marian Aas Hansen:«It's beginning to look a lot like Christmas» 

Genre: 
Jazz/Norwegian Jazz Syndicate/Musikkoperatørene 

Marian Aas Hansen ypper med Frank Sinatra, Ella Fitzgerald og Dianne Krall og gir ut amerikanske julesvisker med strykere og storband. 
Hun er en dreven artist, med den sceneerfaring som skal til for å gi seg i kast med et slikt prosjekt. 

Arrangementene er strøkne, signert Sindre Hotvet og Hans Mathisen. 
Vi får høre fløyelsmyke, glinsende versjoner av et dusin juleslagere, hovedsakelig fra et verdslig amerikansk repertoar, med «Have yourself a Merry Little Christmas» og «Santa Claus is Coming to Town» blant favorittene. 
Mot slutten er det også et par sakrale låter, der særlig den nyskrevne «Is it True», levert av Kari Iveland og Anita Skorgan gir noe å tygge på. 
Avsluttende «Christmas Song» i duett med gitarist Hans Mathisen er også overbevisende. 
Men helhetsmessig mangler noe dybde og patina i all den velpolerte lakken. 

CARL PETTER OPSAHL 
