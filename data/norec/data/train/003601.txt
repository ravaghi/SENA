Clash Of The Titans
Dårlig underholdning i stor skala. 

Clash Of The Titans burde vært en underholdende storfilm, men det er lenge siden jeg har blitt så dårlig underholdt i så stor skala. 

Historien er løvtynt svada og figurene bleike og uinteressante, og da hjelper det ikke med imponerende effekter. 
Jeg kjedet meg utilgivelig mye. 

Et kvarter med gudespillet God of War III på Playstation gir mer valuta for pengene enn to timer med Clash of the Titans! 

Gudene er gale 

Himmelguden Zevs (Liam Neeson) er sint fordi menneskene han har skapt har sluttet å tilbe ham. 
Helvetesguden Hades (Ralph Fiennes) overtaler Zevs til å la ham gi menneskene en lærepenge. 

Nå må menneskene stole på halvguden Persevs (Sam Worthington), som legger ut på en farlig reise for å finne ut hvordan Hades og hans monster Kraken kan beseires. 

Storartet spetakkel uten eventyr 

Det er synd for Titans at Percy Jackson og Lyntyven rakk å komme på kino først, for den er i bunn og grunn det samme: en eventyrfilm basert på gresk mytologi for dummies. 

Titans er riktignok en nyinnspilling av en film fra 1981, men virker nå som en kopi av Percy Jackson, som igjen virket som en kopi av Harry Potter. 
Percy Jackson var heller ingen fulltreffer, men ga meg likevel en viss eventyrfølelse. 

Titans er et storartet spetakkel uten eventyr. 

Kjedelig hovedrolle av Worthington 

Hovedrollen spilles av Sam Worthington, som i 2009 ble sett i storfilmene Avatar og Terminator: 
Salvation. 
Clash of the Titans bekrefter mistanken jeg har hatt: 
Worthington er en anonym og pregløs skuespiller som ikke evner å løfte en film til et høyere nivå. 

Han er kjekk, og gjør ingen tabber på lerretet, men er bare så kjedelig at jeg ikke fatter hva Hollywood-sjefene ser i ham. 

Persevs skal være den store helten i Titans, men jeg kjenner jeg er knekkende likegyldig til om han lever eller dør. 

Foretrekker God Of War 

Clash of the Titans vises i både 2D og 3D. 
Jeg så den i 2D, og mistet dermed noe av den visuelle dybden, men en film som ikke er god i 2D er ikke god i 3D, heller. 

De kjedelige figurene er de samme. 
Det daffe manuset er det samme. 
Jeg er den samme. 

Og jeg foretrekker altså å spille God of War III på Playstation. 
Der kan jeg til og med oppleve titaner som faktisk braker sammen 
