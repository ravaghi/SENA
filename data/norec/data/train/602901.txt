Grumsete hevnfantasi
Eli Roth og Bruce Willis holder et bloddryppende innlegg for selvtekt og mot våpenkontroll. 

Chicago herjes av en voldsbølge. 
Dr. Kersey (Bruce Willis) har alltid gjort et poeng av å behandle ofre og kjeltringer på samme vis, men dét skal brått endre seg den kvelden hans egen kone og datter blir rullet inn på akuttmottaket. 
Da tar han til gatene med pistol. 

Det er grumsete farvann regissør Eli Roth ("Hostel") beveger seg i her. 
I en tid da amerikanske studenter marsjerer for strengere våpenlover, er det vanskelig å ikke se "Death Wish" – en nyinnspilling av Charles Bronson-rullen fra 1974 – som et bloddryppende reaksjonært innlegg for at skikkelige borgere bør bunkre opp med gønnere og ta loven i egne hender. 
Innvendingene mot den hvite, middelaldrende familiemannens hevntokt er i hvert fall få og spake, slemmingene framstilles aldri som annet enn skadedyr uten verken personlighet eller forhistorie. 

I tillegg har "Death Wish" plenty av kjennetegnene til det vi anmeldere på fagspråk kaller "en dårlig film": slett skuespill, fantasiløst plott og rollefigurer som kan være fredsommelige leger i det ene øyeblikket og iskalde drapsmaskiner i det neste. 

Bli hjemme og se "Dagsrevyen" i stedet. 
