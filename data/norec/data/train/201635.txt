TEST:Hyundai i30 – imponerer igjen 

Nye i30 bekrefter fremskrittene Hyundai har gjort de siste årene. 
Dette er en bil å se opp for i kompaktklassen. 

Hyundai er ikke lenger bare en lovende bilprodusent. 
De er etablert og leverer produkter vel på høyde med andre store produsenter fra både Europa og Asia. 
Derfor hadde vi også forventet at nye i30 skulle bli en god bil, og det har den blitt. 

Forrige generasjon i30 var på mange måter starten på en ny epoke for Hyundai. 
Siden har de fulgt opp med en rekke modeller på et høyt nivå. 
Her kan spesielt i40 og ix35 nevnes. 
Nå er sirkelen sluttet i og med at andre generasjon i30 er på plass. 

Tre motorer 

Totalt seks motorer er tilgjengelig i nye i30, men importøren har i første omgang valgt å konsentrere seg om tre varianter. 
Det betyr at to bensinmodeller med henholdsvis 100 og 120 hester og én dieselmodell med 110 hester er tilgjengelig. 
Det er sistnevnte vi har kjørt. 

Dersom du ønsker å lese om andre varianter, bør du få med deg lanseringssaken fra tidligere i år. 

Fra 197.000 

Dieselmodellen starter på 197.000 kroner, og for den meget velutstyrte Premium-modellen som vi kjørte, må du gi 257.000 kroner. 
Men også modellen i midten til 221.000 har bra med utstyr. 
Utstyrsnivået tatt i betraktning er dette gunstige priser. 

i30 er 430 centimeter lang og plasserer seg med det ganske midt i kompaktklassen. 
De innvendige plassforholdene er også ganske typiske for det man kan forvente i denne klassen, selv om det finnes biler med litt større bagasjerom. 
I baksetet sitter også voksne fint. 

Bra kvalitetsfølelse og komfort 

Kvalitetsfølelsen er god, og i30 holder et absolutt godkjent nivå, uten å utmerke seg veldig verken på den ene eller andre måten. 
Glasstaket som følger med den dyreste utstyrsvarianten trekker opp inntrykket, ikke minst siden fremre del kan åpnes. 

Komfortnivået er stort sett bra. 
Spesielt fjæringskomforten overbeviser, og her har i30 gjort klare fremskritt fra forrige generasjon. 
Den største komfortsvakheten er litt vindstøy i motorveihastigheter. 
Ellers opplever vi bilen som forholdsvis stillegående. 

Bedre kjøreegenskaper 

Kjøreegenskapene er også løftet sammenlignet med forgjengeren og i30 oppleves som relativt velkjørende og voksen på veien. 

Den morsomste og mest sportslige bilen i klassen er den likevel ikke. 
Til det er den ikke direkte nok i svingene. 
Understyringen er relativt mildt, men det finnes biler med en litt morsommere balanse i harde svinger, samtidig som styringen mangler litt følelse, spesielt i lavere hastigheter. 
Da skal det også nevnes at det finnes mulighet for å endre på styremotstanden i tre nivåer. 

Passe sterk 

Dieselmotoren passer bilen bra og gir kurante ytelser. 
0-100 kilometer i timen går på 11,5 sekunder og det er helt tilstrekkelig i en bil som dette. 
Ellers er motoren rimelig stillegående og fleksibel, selv om det finnes motorer som er sterkere på lave turtall enn denne. 
Maks moment, 260 newtonmeter, dukker først opp ved 1.900 omdreininger. 
Kombinert med en relativt høy girutveksling, gjør det at man må gire litt for å holde dampen oppe, men noe stort problem oppleves det ikke som. 

For øvrig oppleves den manuelle girkassen som lettarbeidet og presis, og den høye utvekslingen kommer til sin rett i 90- og 100-soner, hvor motoren jobber uanstrengt. 

Forbruket ligger på mellom 0,37 og 0,41 liter, avhengig av utstyrsnivå. 
Den gjerrigste varianten slipper ut bare 97 gram CO2, mens den topputstyrte modellen slipper ut 108. 
Heller ikke det er dårlig. 

Mot Focus og Golf 

i30 tåler sammenligning med de beste i klassen. 
Ser man på salgsstatistikken, er det først og fremst Volkswagen Golf og Ford Focus som blir de viktigste konkurrentene. 
I30 er en rimelig komplett bil uten større svakheter. 
Det gjelder imidlertid også konkurrentene, og spesielt sammenlignet med Focus mangler den litt på sportslig kjøreglede, om det er viktig for deg. 
Golf har også et større antall motor – og drivverkalternativer, men dieselmotoren i i30 er uansett et godt valg. 

Med i toppen 

Dessuten blir søsterbilen Kia cee'd en hard nøtt når den kommer. 
Vi kan derfor ikke utrope i30 til noen ubestridt klasseleder, men den er i alle fall med helt oppe i toppen av klassen. 
Til det bidrar også garantien på fem år med ubegrenset kjørelengde og de gunstige prisene. 
