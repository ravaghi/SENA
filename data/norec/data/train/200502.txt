Andersson KNM 1.0 kjøkkenmaskin
Den er skranglete, bråker og hopper på benken - men er et godt kjøp. 

Denne kjøkkenmaskinen er billig. 
DinSide har testet en rekke kjøkkenmaskiner i ulike prisklasser, og for de beste må du ut med mellom 5.000 og 6.000 kroner. 
KNM koster 599. 

Det er den mer enn verdt, for Andersson KNM 
1.0 gir deg mye kjøkkenmaskin for pengene. 

Slik testet vi 

Innholdsfortegnelse: 
Slik testet viDette er KNM 1.0I brukKonklusjon 

Fordi bakebollen ikke rommer mer enn fire liter, holdt vi oss til enkle (og noen ganger halve) porsjoner denne gangen. 

Rekker ikke vispen helt ut i kanten? 
Slik stiller du inn kjøkkenmaskinen 

Dette er KNM 1.0 

Det begynte ikke bra. 
Førsteinntrykket av kjøkkenmaskinen er rett og slett billig. 
Selve skroget er i sort plast, og det virker det også som de ulike krokene er. 
Ballongvispen og deigkroken er laget av noe veldig lett (og lettbøyelig?) metall, mens flatvispen er i plast og ser ut som den kommer til å knekke fortere enn en cocktailpinne. 

Fordelen er at den er lett å håndtere og løfte ut og inn av skap. 
Ulempen er at den fremstår som skranglete og ekstremt lite stødig. 

KNM 1.0 har oppgitt effekt på 650 watt. 
Det er dobbelt så mye som de populære KitchenAid-maskinene, men under halvparten av de kraftigste maskinene på markedet. 

Den kommer med tre standardvisper som nevnt over, samt en fireliters blandebolle. 
Det er ikke mulig å koble på annet ekstrautstyr, slik det er med de fleste andre merker. 
Den har en knapp som må trykkes inn for å løfte opp hodet, og et hjul (med blinkende lys) styrer farten i seks trinn, samt en pulse-funksjon. 

Få mest mulig ut av kjøkkenmaskinen din: 
Se når du bør bruke hvilken visp 

I bruk 

Selve maskinen er intuitiv i bruk. 
Det er tydelig merket hvordan man får festet bollen, åpnet for å heve og senke hodet, og kontrollerer farten. 

Det første som slår oss når vi setter den på er at den bråker fælt. 
Selv på de aller letteste jobbene, som for eksempel å piske eggehvite som ikke gir mye motstand, hviner den høyt, og det skjærer i ørene. 
Enda verre er det når den får litt å bryne seg på. 
Når deigene skal eltes sammen hopper den bortover benken. 
Riktignok med museskritt, men vi vil ikke anbefale å gå fra den mens den jobber. 

Bare se (og hør) her: 

Det blir også snart tydelig at maskinen mangler en ganske vesentlig ting: 
Sprutlokk. 
Selv på det laveste hakket, ble melet spredt over halve kjøkkenbenken (og testeren) ved et par anledninger. 
Når det er sagt, disse er sjelden helt effektive, men de gjør vaskearbeidet i etterkant langt enklere. 

Det er ikke mulig å stille inn vispen, men i motsetning til de aller fleste andre maskiner nådde den stort sett helt ut i kantene, og vi måtte ikke frem med slikkepotten for å hjelpe til slik at alt ble blandet, slik vi ofte irriterer oss over når vi tester kjøkkenmaskiner. 

Vi savnet også et bedre grep på bakebollen, som kunne være ganske vanskelig å vri løs etter de hardeste jobbene. 

NB! 
Ingen av delene kan vaskes i maskin, heller ikke vispene. 
Dette fordi materialene ikke tåler oppvaskmiddel. 

Konklusjon 

KNM 
1.0 er kanskje like billig som den ser ut. 
Men ikke la det skremme deg: 
Her får du mye kjøkkenmaskin for pengene! 

Den er også langt bedre enn det som tidligere var markedets billigste maskin, Its kitchen, som koster cirka 1.200 kroner. 

Nei, du kan ikke elte brøddeig til fire store brød samtidig, men tilpasser du deigen til maskinens størrelse gjør den en helt fabelaktig jobb. 
Så får det bare være at du må elte bolledeigen i to omganger, og at den bråker litt. 

Du får rett og slett mye maskin for pengene. 
Mer enn nok til at vi gir den terningkast fem. 

Andersson KNM 1.0 
