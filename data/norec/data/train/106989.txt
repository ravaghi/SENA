Bjørn Berge:«We're Gonna Groove» 

(Farmen) 

Aldri dårlig, men ujevnt fra gitarbøffel 

Bjørn Berge fra Haugesund har skapt seg en egen genre: rockheavyacousticbluespunk, som vel er noe av det tøffeste du kan ramle over - ikke minst live. 
Albumet «We're Gonna Groove» tar enda et steg i rocka retning, dog uten at mannen lykkes helt. 

Bjørn Berge åpner grisetøft med grovkornede «Had A Suspicion», kontante «Mable Blues» og skingrende metalliske «Accused», hvor haugesunderen serverer et fyrverkeri av et gitarspill, før han går helt ned i kjelleren på den tunge, dvelende og seige «A Little Follow Through». 

Om Berge hadde maktet å holde denne standarden hele albumet ut, hadde vi snakket om en potensiell norsk gitarklassiker, men han ramler av lasset flere steder underevis, dessverre. 

Men når du var i ferd med å miste konsentrasjonen, kliner Bjørn Berge til med vidunderlig feite «Knock You Down» og slamreslafsete «You've Been Had», som kutter dypt og sylskarpt. 
