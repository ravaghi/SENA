Sandisk Sansa Clip+
Liten MP3-spiller som skapt for treningsturen. 

Det er mye fokus på berøringsfølsomhet i disse dager. 
Ikke bare på mobilfronten, men også på andre dingser, deriblant MP3-spillere. 
Slike utstyres stadig oftere med en skjerm som dekker mesteparten av overflaten, og uten behov for fysiske knapper. 

Det er imidlertid noen ulemper knyttet til dette. 
For det første må spilleren være av en viss størrelse for at berøringsfølsomhet skal ha noen hensikt. 
For det andre er det slett ikke alltid like praktisk med berøringsfølsomhet, du er for eksempel alltid avhengig av å se på skjermen under navigering. 
For det tredje er kvaliteten på slike skjermer svært variabel, og du må ofte opp i prisklasse for å finne løsninger som fungerer tilfredsstillende. 

Liten tass 

Er du ute etter en liten tass som kan brukes til trening, er det i hvert fall gode grunner til å holde seg til en spiller med fysiske knapper. 
Og har den i tillegg en klype på baksiden, ja, da er det bare å knytte skolissene og hive seg på tredemøllen. 

Sansa Clip+ fra Sandisk er som skapt for treningsturer. 
Den er liten, veier ikke mer enn en spurv, og den kraftige klypen på baksiden gjør at den sitter godt fast der du ønsker å ha den - enten du er på joggetur, eller bare ønsker å ha den lett tilgjengelig. 

Spilleren er utstyrt med en liten men klar OLED-skjerm (gult og blått lys), en fireakset navigasjonsknapp med OK i midten, samt en Hjem-knapp. 
Lydbryteren sitter på venstre side. 
Skjermen er som sagt liten, men Sandisk har likevel klart å lage et menysystem som er lettfattelig og enkelt å navigere i. 
Det kommer dessuten på norsk, og det tok oss ikke mange minuttene før vi hadde en god oversikt over funksjonene. 

Og her er de viktigste: 

Musikkspiller med støtte for MP3, WMA, FLAC, Ogg Vorbis og Audible Intern lagringsplass på 4 GB* FM-radio (stereo) med 40 forvalg Innebygd mikrofon og stemmeopptaker Kortleser med støtte for MicroSD-kort Batterilevetid på rundt 15 timer Mål: 5,3 x 3,3 x 1,5 cm Pris ca 450 kroner 

Enkel i bruk 

Spilleren byr på en rekke innfallsvinkler til musikksamlingen, basert på tagger eller filstruktur. 
Du kan også skreddersy lydbildet ved hjelp av en equalizer og forhåndsdefinerte innstillinger for jazz, pop, rock osv. 
Opprettelse av spillelister og rangering av sanger kan du gjøre direkte på spilleren. 

Sansa Clip+ reagerer lynkjapt på alle trykk, og styringen går som en lek. 

Generelt bra kvalitet 

FM-mottakeren er ikke blant de beste, men i sentrale strøk fungerer den absolutt greit. 
Opplever du sus i lyden, har du mulighet til å svitsje til mono, noe som ofte løser problemet. 

Mikrofonen er på den annen side overraskende god, opptakene får god fylde og klar diskant uten for mye bakgrunnsstøy. 
Imponerende, størrelsen tatt i betraktning. 

Øreproppene som følger med er av typen som ligger i ytre øret, og er utstyrt med puter. 
Det gjør at de ligger ganske stødig også når du er i bevegelse, men lydkvaliteten er ikke noe å rope hurra for. 
Den blir rett og slett for hul, de nedre frekvenser gjengis langt bedre enn de lyse. 
Så her anbefaler vi absolutt å anskaffe andre plugger eller øreklokker. 

Vi testet spilleren så vidt med lukkede klokker av typen Sennheiser HD 202, og sammenlignet med andre spillere i klassen. 
Inntrykket er at Sandisk absolutt hevder seg bra sammenlignet med andre i klassen, også dyrere spillere fra Apple og Creative. 

Kompatibiltet i høysetet 

En stor fordel med Sansa Clip+ er at den er utstyrt med en standard miniUSB-plugg. 
Kabel for overføring mellom spiller og PC følger med, og skulle du miste denne kabelen er slike både billige, og aldri vanskelig å få fatt i. 

En annen fordel er at den kan brukes mot både Windows, MacOS og Linux - helt uten behov for ekstra drivere. 
Du kan selv velge om den skal brukes i MTP eller MSC-modus. 
Sistnevnte gjør at den dukker opp som en ekstern disk med egen stasjonsbokstav i Windows, og du kan dermed bruke den som nettopp det - og lagre all slags filer til den. 

For ikke å glemme at den kan brukes mot nær sagt alt som kan krype og gå av musikkprogrammer i denne modusen. 
Eller du kan bruke filbehandleren i operativsystemet om du vil. 

MSC-modus får den til å dukke som en mediespiller, og bruker du Windows 7 åpner det seg nå helt nye muligheter, blant annet vet Windows hvilke filtyper som støttes av spilleren, og spør deg om du vil konvertere inkompatible filer når disse dras over til spilleren: 

Overføringshastigheten målte vi til ca 5 MB i sekundet, noe som absolutt er godkjent for denne typen spiller. 

Konklusjon 

Det er i det hele tatt lite å utsette på denne spilleren. 
Det er rett og slett den beste mikro-spilleren vi har testet så langt, og den mest kompatible. 

Skulle vi likevel kritisere noe, måtte det være at skjermen er i minste laget, mangler farger, og kan ikke vise annet enn tekst. 
Støtte for AAC-formatet (iTunes) burde også vært på plass, selv om Windows 7 fikser konvertering. 
Men til sitt bruk er Sansa Clip+ absolutt et supert valg. 

Flere tester av MP3-spillere 
