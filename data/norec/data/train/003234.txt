Kill Buljo
Tørr humor så det holder. 

”Kill Buljo” er et sykt påfunn! 
Å lage parodifilm i Norge er enten veldig dumt eller veldig modig, eventuelt begge deler. 

Fallhøyden er så stor, så stor. 
Men kameratgjengen fra nord har realisert nok ville ideer til at filmen holder mål. 

Den kunne vært mye bedre, men når man er klar over at dette er et lavbudsjetts dugnadsprosjekt, så blir i alle fall jeg litt imponert. 

Jeg har sett langt dårligere filmer med 100 ganger større budsjett. 

Plaffet ned 

Det burde ikke komme som et sjokk at ”Kill Bill” er filmen som blir mest parodiert her. 

Jompa Tormans forlovelsesfest blir plaffet ned av Buljo og gjengen hans. 

Jompa overlever, og vil ta hevn. 
Samtidig er han selv mistenkt i saken og har politimannen Sid Wisløff og hans assistent Unni Formen i hælene. 

På veien parodieres også filmer som for eksempel ”Titanic”, ”Brent av frost” og ”Deliverance”. 

Høydepunkt 

Jeg elsker parodifilmer som ”Mannen med den nakne pistol” og ”Top Secret!”. 
Det er åpenbart at Tommy Wirkola og hans stab har hentet innflytelse derifra, og de gjør mye riktig i ”Kill Buljo”. 

Tiss, bæsj og promp må man ha med. 
Noe er bare flaut, mens andre påfunn er morsomme. 
Og noen mer intelligente spark til kjente filmscener fungerte også. 
Samtidig må det sies at traileren har så godt som alle høydepunktene. 

Kanskje hadde det vært smart å gjemme vekk ett eller to til selve filmopplevelsen? 

Tørrvittig 

Det beste med hele ”Kill Buljo” er vår antihelt, Jompa Torman. 
Stig Frode Henriksen er til tider veldig morsom i hovedrollen, selv om Jompa er tørrvittig som Sahara-ørkenen. 

Han setter ny norgesrekord i dårlige one-liners, helt bevisst. 
Når han tar på seg den gule Kill Buljo-drakta, ser seg i speilet og sier ”Naaaais”, er publikum solgt. 
Regissør Tommy Wirkola spiller også i noen høydepunkter som politimannen Wisløff. 

Ikke alle skuespillerne er like gode, noen er til og med dårlige, men jeg tror faktisk det er meningen. 
I en slik film spiller det ingen rolle! 

Overdrive 

Noen scener mangler poeng. 
Og av og til går ikke filmen langt nok i dårlig humor. 
Når Sid Wisløff som ung avslører farens hjemmebrenning under kjellerlemmen, burde de puttet inn et bilde av verdens største spritfabrikk. 

Og når Jompa med mye strev klatrer til toppen av et fjell, ser en bil der og blir spurt hvorfor han ikke kjørte i stedet, burde de puttet inn et bilde av en 4-felts motorvei. 

Man kan ikke overdrive nok i denne sjangeren. 
Men ”Kill Buljo” overdriver nok med dårlig humor til at det holder. 
Filmens tagline er ”In Kautokeino, no one can hear you scream”. 
Men kanskje kan de høre deg le? 
