Film:Fengende festlig 

Det er ikke verst hva spillefilmdebutant Jason Moore og manusforfatter Kay Cannon har fått ut av det som lett kunne blitt nok en forslitt formelfilm. 

For mens «Pitch Perfect» følger formelen, komplett med korsyngende tenåringer og forutsigbare romanser, gjør den det på imponerende underholdende vis. 

Anna Kendrick, som allerede har vist hva hun kan i «50/50» og «Up in the Air» (sistnevnte ga Oscar-nominasjon), spiller Beca - en førsteårsstudent som drømmer om å bli musikkprodusent mens professorfaren mener hun bør finne seg noe ordentlig å gjøre. 
For å få farens støtte til å reise til Los Angeles og prøve lykken, går hun motvillig med på å teste ut universitetets a capella kvinnekor. 

Og derfra a-skalerer det. 
Koret The Barden Bellas ledes av den nevrotiske perfeksjonisten Aubrey (Anna Camp) hvis største drøm er å komme til topps i en nasjonal korkonkurranse. 
Etter at hun selv spolerte sjansene året før ved å sprutspy fra scenen, må koret endre kravene for å få medlemmer overhodet. 

Det betyr medlemmer som Fat Amy, spilt av Rebel Wilson fra «Bridesmaids», lavtsnakkende Lilly (Hana Mae Lee) og brautende Cynthia Rose (Rihanna-låtskriver Ester Dean). 

Og joda, brokete kor er brukt effektfullt før, som i «Glee» og «Sister Act», men her fremstår det likevel mer fengende enn forslitt. 
I tillegg serveres selvfølgelig kniving blant a capella-konkurrentene og ulyd når Beca foreslår fornyelse framfor å være med på notene Aubrey pålegger koret. 

En av filmens mest fornøyelige scener er en «Riff-off» mellom a capella-gruppene, som gjerne kunne vart lenger. 

At «30 Rock»-skribent Cannon har bakgrunn fra improvisasjonsteater bidrar til dialogens perletetthet, og regissør Moores Broadway-bakgrunn kler musikalnumrene fra scenen. 

I skarp konkurranse med Wilson er Kendrick filmens største stjerne, som en deilig selvsikker og treffsikker Beca. 

Og selv om ikke «Pitch Perfect» en ny «Bridesmaids», er den likevel irriterende fengende. 

INGVILL DYBFEST DAHL 
