Makronsett fra Lekué
Samme oppskrift, samme kokk, samme ovn, men litt forskjellig utstyr. 

Noen ganger tenker vi at utstyrshysteriet på kjøkkenet har gått litt langt. 
Trenger vi virkelig én dings for hver enkel rett vi skal lage? 

Helle Øder Valebrokk holder seg til det aller mest grunnleggende: 
Du blir ikke god kokk av å ha kjøkkenet fylt av dyrt utstyr, sier Norges beste amatørkokk. 

Er du en ordentlig god hobbykokk eller -baker, kan du trylle frem det lekreste for hånd ved hjelp av kun de enkleste hjelpemidler. 
Etter å ha laget makroner på to forskjellige måter; med en plastpose og vanlig bakepapir (pluss en ekstra matte, som "alle" sier man bør ha når man lager makroner) og makronsettet fra Lekué har vi funnet ut at vi definitivt ikke befinner oss i den kategorien. 
Vi kan imponere ekstremt mye mer på kjøkkenet når vi har utstyret i orden. 

Dette testet vi: 

Vi testet Lekués makronsett. 
Det inneholder en makronmatte i silikon for å lage 48 makroner, en Decomax med seks ulike tupper, tre runde og tre med stjerneform. 
I tillegg medfølger et lite oppskriftshefte med oppskrifter på ulike språk. 

Slik testet vi: 

Vi laget en standard makronoppskrift (fritt etter en oversatt oppskrift fra makronenes far, Laduree). 
Når røren var ferdig delte vi den i to. 

Den første halvdelen fylte vi oppi en vanlig brødpose vi hadde i skuffen. 
Vi klippet av et lite hjørne, og så sprutet vi ut små makroner på et bakepapir. 

Den andre delen av røren fylte vi oppi decomaxen som vi brukte for å porsjonere ut røren på makronmatten i silikon. 

Så lot vi de ustekte makronene hvile i en halvtime på benken, før vi stekte dem, i to omganger. 
Når makronene var avkjølt, laget vi fyll, som vi tok på makronene, med henholdsvis brødpose og decomax. 

Trenger du hjelp til å piske eggehvitene? 
Les våre tester av Kenwood Major Titanium og KitchenAid Artisan 

Slik gikk det: 

Den gode gamle røre-i-brødposemetoden for å sprøyte ut makronene er grei,. 
Det blir likevel lett litt sølete når røren eller fyllet skal oppi posen, og det gikk derfor også mer røre/fyll til spille på denne måten, enn da vi brukte decomaxen. 

Det er vel strengt tatt ikke nødvendig med en egen makronsprøyte (og den kan brukes til andre ting også, for eksempel glasur) men den hadde et par store fordeler: 

Blant annet formen og den store åpningen, slik at du kan legge den fra deg på benken, og bruke begge hendene til å helle i røren. 
Den er i silikon, og lett å presse sammen. 
Merk at det er viktig å skru den godt til. 
For om delene ikke er festet helt, kan det bli litt søl, og litt røre kan gå til spille her også. 

Baker du mye, vil du også kunne ha glede av de andre tuppene. 
Det følger med seks, og man kan fint bruke dem til å dekorere bløtekaker eller lage artige smørkremformasjoner på cupcakes, om du liker det. 

Pluss for at alle deler lett kan rengjøres i maskin. 
Det er også hakket lettere å håndtere enn de enkle Wilton-dekorasjonssettene man får kjøpt med plastposer og ulike tupper i jern. 

Når det kommer til matten er det bare å ta av seg hatten. 

Der makronene vi laget for hånd ble av litt ujevn størrelse (jada, det ser sjarmerende hjemmebakt ut), sprakk makronene opp. 
Dette til tross for at vi la bakepapiret på en tykk bakematte, og satt en ekstra stekeplate under i ovnen for at makronene ikke skulle sprekke. 
Det gjorde de likevel. 

Makronene som ble stekt på makronmatten ble til sammenligning nesten identiske i størrelsen (denne journalisten er ikke utpreget tålmodig. 
De ville nok blitt enda bedre om vi hadde tatt oss litt bedre tid,) og de hevet seg perfekt. 
Kun én sprakk, men ikke før vi tok dem ut av ovnen. 

Og når de var ferdig satt sammen med fyll? 

Det ene partiet ser sjarmerende hjemmelaget ut. 
Det andre ser nesten ut som om vi har jukset og kjøpt dem på Pascal. 
Men vi lover, det har vi ikke. 

Trenger kjøkkenet en vask? 
Vi har testet kjerringrådene som skal gjøre det skinnende rent. 
Virker det? 

Konklusjon: 

Et makronbakesett er for spesielt interesserte. 
Det er for dem som baker mye, og kommer til å bake så mye makroner at det forsvarer prisen på fundt 400 kroner. 
Om det er verdt det, kommer an på om du faktisk kommer til å bruke det. 
Men er du blant dem som har fått dilla på de søte småkakene, og ønsker å imponere mer enn et par ganger, ja, da sier vi løp og kjøp. 
Og på kjøpet får du med et av de bedre dekorasjonsproduktene vi har prøvd. 

Du kan også kjøpe dem løst. 
Matten koster cirka 200 kroner. 
Du får også decomaxen løst, og denne størrelsen (500 ml) koster cirka 300 kroner. 
Den kommer også i mindre størrelser med finere tupper, og som en penn, for deg som et par ganger i året skal dekorere kaker med sirlig skrift som sier Nils 7 år eller gratulerer med morsdagen. 

Til sitt bruk er uansett makronbakesettet genialt. 
Vi kan ikke annet enn å applaudere utstyr som får oss til å fremstå som langt flinkere på kjøkkenet enn det vi faktisk er. 
