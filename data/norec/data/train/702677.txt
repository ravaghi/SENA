Spennende Mark Wahlberg
Islendingen Kormakur har laget en skikkelig, gammeldags standard-actionthriller med Mark Wahlberg i klemma mellom familie og dopsmuglere. 
Ukas overraskelse. 

Amerikansk actionthriller. 
2012. 
1 time, 50 minutter. 
15 år. 
Regi: 
Baltasar Kormakur. 
Med: 
Mark Wahlberg, Giovanni Ribisi, Kate Beckinsale, Ben Foster,Caleb Landry Jones. 

Dopfilmer og smuglerfilmer og filmer med dårlig bakgatemoral pleier være kjedelige for det er ingen å holde med. 
Denne er spennende. 

Mark Wahlberg spiller en ansvarlig Wahlberg-rolle. 
Han har gitt opp smuglinga sjøl om han og Ben Foster var kontrabandenes Lennon/McCartney. 
Men da bror til kona (Kate Beckinsale) roter det til for seg og skylder fingerknekkerne penger, må han ta sjømannsjobb på en sleip båt til Panama for å betale. 

Foster har et velsigna ansikt som varsler dårlige tider og elendige valg. 
Wahlberg er sjølsikker og tøff, men snill og Beckinsale blir banka opp i byen mens ektemannen forsøker å skaffe pengene. 
Giovanni Ribisi er blitt en stygg, gammel mann med reptilblikk og Gollum-stemme. 

Islendingen Baltasar Kormakur har regissert etter sin egen film «Reykjavik — Rotterdam» som kom i 2008. 
Han har det rette draget. 
Tette personbilder, stor fart og grove arbeiderklassefjes, den romantiske stemningen av Hillevåg i regn, storbynetter som likner juletrær og skip som er så tunge som ubetalelig gjeld. 
