Noe av det beste og snodigste han har gjort
Bjørn Torske tar lytteren mellom Chicago, Kingston og Puddefjorden i løpet av noen minutter. 

ALBUM: 
Den bergensbosatte tromsømannen Bjørn Torske har i snart femten år vært innflytelsesrik som DJ og produsent — en velrenommert kultfigur både lokalt og internasjonalt. 

Hans skranglete, særegne og organiske housemusikk har for eksempel vært en viktig inspirasjon for den de senere årene mye omtalte «nydiscobølgen». 

Med sin fjerdeplate «Kokning» fortsetter Torske å utforske spenningen mellom elektronisk musikk og «gammeldagse» instrumenter, mellom mann og maskin, mellom manipulasjon og tilfeldigheter, mellom dub og dans. 

Her spiller han trommer, gitar, synther og bass, og fletter en mengde løse tråder sammen til tett, humørfylt og detaljrik instrumentalmusikk mettet av varme og tekstur. 

Hvert basstrommeslag buler av kjærlighet, føles det som. 

Fascinerende er også albumets oppbygning: 

Ut av stille pludring, slidegitarer og stemningsfull ambient reiser det seg flere langstrakte stykker som tar lytteren mellom Chicago, Kingston og Puddefjorden i løpet av noen minutter. 

«Kokning» er helt klart noe av det beste, og snodigste, som er kokt i hop i Torskes knoll. 
