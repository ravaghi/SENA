Bruce Springsteen& The E Street Band:«Live In Barcelona» 

(Columbia / Sony Music) - DVD 

Konsertopptak som er en levende legende verdig. 

2002 ble Bruce Springsteens år. 
Ikke fordi han og E Street Band i velkjent stil gjorde unna 120 konserter i 82 byer over hele verden, men fordi Springsteen mer enn noen andre sto frem som symbolet på Amerikas samvittighet etter 11. september-tragedien året før, gjennom «The Rising» og den påfølgende turneen. 

For alle som så Springsteen i fjor og i år, for eksempel på Valle Hovin i sommer, er «Live In Barcelona» en glimrende souvenir. 
Hardcore-fansen vil selvfølgelig hevde at set-listen - altså låt-utvalget - ikke er optimalt, men det er mer enn bra nok. 
Blant annet får vi en praktversjon av «Incident On 57th Street» med Springsteen alene bak pianoet, der han også viser sin sedvanlige menneskelighet når han glemmer teksten (og spiller feil!) på «Spirit In The Night». 

Palau Sant Jordi i Barcelona er en helt spesiell arena - det var også der Bruce Springsteen & The E Street Band åpnet comeback-turneen 9. april 1999 - og det spanske publikummet er fantastisk nærværende gjennom hele konsertopptaket, hvilket gjør dynamikken mellom sal og scene unik. 
Men det er selvfølgelig Bruce selv og bandet som gjør store deler av denne DVD'en til en formidabel fest - på deres beste finnes ingen over, ingen ved siden! 

Som bonus på denne DVD'en får vi også en liten og mindre interessant dokumentar, «Drop The Needle And Pray: The Rising On Tour», men la DVD'en gå også etter rulleteksten, så får du en tilleggsbonus i form av et ganske hysterisk versjon av Bo Diddleys «Diddy Wah Diddy». 
