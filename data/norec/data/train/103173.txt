Lasse Stefanz, «Cuba Libre»
(Warner Music) «Hålligång» på 44. året. 

Tittelen og Havana-miljøet på omslaget bør ikke tolkes dit hen at Sveriges største danseband har tatt en venstresving til Cuba på sitt 617. album. 

Tittelen henspiller snarere på å bøtte ned mengder av drinken ved samme navn (hvit rom, cola, en skvett lime for den vågale) under «heta partajnätter» på campingplassen. 

Lasse og hans Stefanz er blant de mest countryglade dansebandene, men kan også spille «gammelrock» og «tryckare». 
Katastrofe blir det først i nest siste kutt, den grufulle grisefest-«rap»'en «Rap Das Arma - Parapapa». 

De låter mindre boksete enn mange av konkurrentene. 
Og Olle Jönsson synger ganske bra engelsk til en «Gösta» å være. 

BESTE LÅT: 
«Brev till en vän» MORTEN STÅLE NILSEN 
