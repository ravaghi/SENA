Hot Tub Time Machine
Bør helst nytes med øl! 

Hot Tub Time Machine er en fryktelig dum film, men er ment å være det, og derfor blir det ingen regelrett katastrofe. 
Det er scener her som fungerer på sitt infantile nivå, men det er dessverre også nok av påfunn og innfall som ikke trekker i smilebåndene mine. 

Kanskje burde jeg vært full. 
Da kunne dette vært årets latterfest. 
Men i edru tilstand er Hot Tub Time Machine bare en middels vellykket komedie. 

Våkner opp i 1986 

De tre gamle kameratene Adam (John Cusack), Lou (Rob Corddry) og Nick (Craig Robinson) opplever motgang i livet på hver sin kant. 
De søker derfor tilbake til senteret for ungdomstidens gullalder, Kodiak Valley – et slags amerikansk Hemsedal. 
Adams nevø, Jacob (Clark Duke) er med som voice of reason. 

De kaster seg ut i en fyllekule i et boblebad, og våkner opp i 1986! 
Plutselig kan de gjenoppleve gamle dager på godt og vondt, og kanskje rette opp en og annen ting. 

Tiss, spy, sæd og blod 

Jeg elsker tidsreisefilmer, spesielt Tilbake til fremtiden-trilogien. 
Jeg digger den umulige tanken på å kunne gjenoppleve ungdomstiden med all oppsamlet kunnskap og erfaring. 
Men i Hot Tub Time Machine brukes det ikke nok tid på å skape skikkelige figurer. 

Både Cusack, Corddry og Robinson forsøker, men får ikke tid til å skape båndet til publikum, slik at vi faktisk kan bry oss om hva som skjer med Adam, Lou og Nick i nåtid og fortid. 

I stedet prioriteres sketsjer med tiss, spy, sæd og blod. 
Man kan lure på hvor det ble av bæsjen? 

Går god for miljøskildringen 

Filmen lykkes i alle fall på ett område, nemlig å gjenskape 1986. 
Det overdrives kanskje en smule, men når man har en epoke med så mye bad taste å velte seg i, skjønner jeg godt at filmskaperne har vansker med å begrense seg! 

1986-menneskene er nok i overkant naivt fremstilt her, men moten og musikken virker mistenkelig kjent. 
Jeg var 16 i 1986, og kan gå god for at mye var slik det blir skildret i denne filmen! 

Kanskje bedre med øl 

Det er helt klart at Hot Tub Time Machine forsøker å være en ny The Hangover, men greier det ikke. 
Humoren er mer lavpanna, og dialogen mindre smart. 
Noen vil helt sikkert synes at dette er et fremskritt, det kommer helt an på hva slags humor du har, og hvilket humør du er i. 

Jeg tror jeg skal gi Hot Tub Time Machine en ny sjanse når den kommer på Blu-ray, men da helst med noen øl innabords. 

PS: Crispin Glover, som spilte George McFly i Tilbake til fremtiden, spiller faktisk en birolle her. 
Alltid morsomt å se ham på film! 
Det er også koselig å se Chevy Chase – en av 1980-tallets morsomste menn - i en annen birolle 
