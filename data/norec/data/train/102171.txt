Plateanmeldelse:John Murry - «The Graceless Age» 

Den nådeløse nålen. 

ALBUM: ROCK John Murry «Yhe Graceless Age» (Evangeline) Tannløs singer/songwriter-virksomhet er gjerne et resultat av at artisten bak ikke har så mye levd liv å vise til. 
Ikke så med John Murry fra Tupelo: 
I forkant av denne solodebuten brøt han med kone og barn for å satse på en karriere som hjemløs heroinist. 

Den nådde høyden i en ambulanse hvor 34-åringen en stund var klinisk død. 
Men her er han, i live og gjenforent med sine kjære, og med en renselsesorientert plate hvor han synger og spiller akkurat så brustent og styggvakkert som opptakten skulle tilsi. 

Musikalsk rehabilitering på sitt beste. 
Albumet kom i fjor, til null oppmerksomhet i Norge. 
Nå nyutgitt med bonusspor. 
Om en måned spiller Murry i Bergen og Oslo. 

Etter platens evangeliske skjønnhet å dømme, vil det bli hjerteskjærende opplevelser. 

BESTE LÅT: 
«Little Coloured Balloons» 
