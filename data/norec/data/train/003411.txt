Mumien:Dragekeiserens grav 

Herlig tull og tøys! 

Indiana Jones har spilt seg ferdig på kino, og inn kommer den tredje Mumien-filmen for å kapitalisere på interessen for eventyrlig action. 

”Mumien: 
Dragekeiserens grav” har både falske spesialeffekter, vaklende skuespill og logiske brister, men alt det spiller liten rolle, fordi filmen underholder godt! 

Dette eventyret lukter det skikkelig popcorn av! 

Mumifisert keiser 

Handlingen har nå forflyttet seg til Kina i 1946, der Rick og Evelyn O’Connells sønn, Alex, oppdager en mumifisert keiser fra før Kristus. 
Men sterke krefter jobber for å gjenopplive keiseren for å erobre Kina, og Alex havner i trøbbel. 

Rick og Evelyn (Brendan Fraser & Maria Bello) drar samtidig til Kina for å overlevere en verdifull museumsgjenstand, og blir selvsagt innblandet i saken, sammen med en 2000 år gammel heksekvinne (Michelle Yeoh) og Evelyns bror Jonathan (John Hannah). 

Gøy på kino! 

Historien er tull og tøys, vås og pølsevev. 
Akkurat som slike filmer skal ha. 
Dette er uhøytidelig og påkostet trash-film som for all del ikke må tas seriøst. 
Det er mye i Mumien 3 som kan kritiseres, men hva er egentlig vitsen? 

Hele poenget er å lage B-film, og da ser jeg ikke poenget med å påpeke åpenbare feil, mangler og andre problemer. 
Regissør Rob Cohen vet de er der, men bryr seg ikke om det. 
Og så lenge jeg ikke gjør det, heller, har jeg det veldig gøy på kino! 

Duger som helt 

Brendan Fraser er et velkomment gjensyn som Rick O’Connell. 
Han er ikke verdens beste komiker, men duger som helt. 
Maria Bello er en grei erstatning for Rachel Weisz som Evelyn, men matcher ikke originalens sosete sjarm, og kjemien mellom Rick og Evelyn er lunken. 

Luke Ford er et interessant bekjentskap som Alex, selv om den knappe aldersforskjellen mellom skuespillerne gjør at vi aldri tror på at han faktisk ER deres sønn. 

Jet Li og Michelle Yeoh rekker ikke gjøre så store inntrykk som keiser og heksekvinne, og filmen utnytter dessverre ikke deres kampsport-egenskaper fullt ut. 

En real B-film! 

”Mumien: 
Dragekeiserens grav” vil ikke vinne noen priser. 
Den vil ikke være på noens topp 10-liste over årets beste filmer. 
Men akkurat her og nå er den god som lettvektet underholdning. 

Det spres mye hat om den på ulike film-nettsider, uten at jeg skjønner hvorfor. 
En del folk tar denne typen filmer så altfor seriøst. 
Jeg for min del er glad for at jeg fremdeles er i stand til å la meg more og underholde av en real B-film 
