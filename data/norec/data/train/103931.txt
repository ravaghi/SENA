Bøddelens barn
(Io no ho paura) Regi: 
Gabriele Salvatore. 
Med: 
Aitana Sanchez Gijon, Dino Abbrescia, Giorgio Carrecia, Giuseppe Cristiano. 
Italiensk/spansk/britisk. 
Drama - 11 år, frarådes under 11. 

Norsk barnevirkelighet kan være ille. 
Ikke så langt unna kan det være mye verre. 

«Jeg er ikke redd» er en ytterst urovekkende film med problemstillinger man nesten ønsker usett. 

Filmen har fått 11-årsgrense. 
Men jeg antar selv 14-15-åringer vil ha godt av både støtte og samtale etter å ha sett filmen. 

Dramaet utspiller seg i et utfattig og solsvidd område sør i Italia. 
En ti år gammel gutt finner en dag en jevnaldrende gutt, fanget i en jordhule, behandlet som et dyr. 

Hvem er han; hva er han? 

Langsomt avdekkes sammenhengen gjennom observasjoner 10-åringen gjør. 
Og han utsettes for forferdelige valg, der kun hans egen moral - altfor tidlig i livet - må bli bestemmende. 

For alt og alle svikter rundt ham, og det på en måte som virker både tilforlatelig og nifst logisk. 

For man vet at ekstrem virkelighet, som beskrevet i denne filmen, angår barn over hele kloden - og mye nærmere oss enn vi nok bryr oss om å vite. 

JON SELÅS 
