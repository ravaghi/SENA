TV-anmeldelse:Boligjakt uten særpreg 

Boligmarkedet koker og er brennhett. 
Men det spørs om det blir budkamp om Boligjakten som har premiere på TV3 ikveld. 

«Boligjakten» 
Norsk serie i ti deler, TV3 Premiere ikveld 21.30 Programledere: 
Siri Graf Stenberg og Hans Christian Espenes 

Ikke slik å forstå at programmet er i dårlig forfatning og har stort og påtrengende behov for oppgradering. 
Men særpreget mangler. 
Det som skal få dette objektet til å skille seg ut i mengden, er ikke tilstede. 

Sympatiske og lette å like 

TV3 skal ha ros for at de ikke har valgt en av de faste programlederne, men i stedet lett og funnet to eiendomsmeglere som har god fagkunnskap og som samtidig fungerer godt på TV. 
Uten at de blir mer megler enn programleder. 
Siri Graf Stenberg og Hans Christian Espenes er sympatiske og lette å like. 

Men det kan selvfølgelig ha noe med å gjøre at de faktisk har byttet side og taler kjøpernes sak. 

Jeg føler at jeg er middels godt oppdatert på hva man skal se etter, være oppmerksom på når man går på boligjakt. 
Rett og gal budgiving, hvordan få mest mulig, ut av minst mulig. 

En hver avis med respekt for seg selv, bruker minst et par sider i uken på tips om både hva man som kjøper skal se etter, hva man som selger bør legge vekt på. 

Det er jo akkurat det samme Boligjakten handler om også, godt pakket inn i masse småprat om masse annet. 
Unge mennesker på jakt etter bolig, ikke veldig hippe og kule og som sådan kanskje noe lettere å identifisere seg med for folk flest. 

Jessheim og Østfold 

Hus på Jessheim, småbruk i Østfold. 
Man får i hvert fall en viss peiling på mulighetene: 
Godt å se at ikke alt fokus er på små og dyre leiligheheter i Oslo. 

Blir ikke hekta 

Men jeg kan ikke si at jeg blir hekta på dette, kanskje er markedet stort nok til respektable seertall. 
For målgruppen synes noe begrenset og nytteverdien virker noe større enn underholdningsverdien. 
Samtidig er det noe folk flest blir lei av, så er det å gå på visninger. 

60 visninger på 10 uker 

Her har TV3 lagt opp til seks visninger i uken - og med en serie på ti programmer, blir det 60 visninger i løpet av høsten. 
Her er det en viss fare for at seerne kan gå lei. 
Materialtretthet, for å holde seg til terminologien. 
