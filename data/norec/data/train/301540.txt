«Big Brother» er som «Paradise Hotel» for de store ungdommene
Chartertur til Mexico er byttet ut med leirskolespa i Sverige. 

ANMELDELSE: 
Da overvåkings-tv traff norske parabolantenner i 2001 var det til skandaleoverskrifter og dype bekymringsrynker. 
Ekspertene advarte, og trodde knapt at deltakerne ville overleve. 

I dag er det lett å flire av den gammeldagse skepsisen. 
Samtidig lengter nok programskaperne tilbake til tida da folk brydde seg om at en ny sesong med «Big Brother» er igang. 

Tre kvinner og fem menn fra Norge, og motsatt antall fra Sverige, skal kjempe om å holde seg innelåst i 110 dager. 
Alle er i 20-åra, og bare én av deltakerne har kjæreste. 
Både kampsportentusiasten og undertøysmodellen er representert. 
Du kan jo gjette hvem av dem som er kvinne og mann ... 
Spesielt orginalt er det ikke. 
Men det skal i alle fall ikke være ubehagelig å se på husets gjester. 

Heller ikke å bo, for huset er ren, skjær luksus. 
Det er som «Paradise Hotel» for de store ungdommene. 
Chartertur til Mexico er byttet ut med leirskolespa i Sverige. 
Å holde ut blir neppe noe problem for partysvensker av begge nasjonaliteter. 

Å kalle «Big Brother» for et sosialt eksperiment i 2014, er å overdrive. 
Men programmet står seg fortsatt fint som underholdning i reality-sjangeren, og tiltrekker seg nok et litt eldre publikum enn den mer trashy lillesøsteren. 
Formen med studiosending er ufrivillig retro. 
Mer engasjerende kan det bli når intrigene i huset begynner. 
Med rett klipping og god regi har «Big Brother» potensial til å bli grei underholdning utover høsten. 

Etter én kveld er det vanskelig å si om vi får noen ny Rodney, Anette eller Eva-Lill. 
Førsteinntrykket er at årets cast mangler den store seermagneten. 

«Blir'e nåkke knulling?» ropte Ramsy da han sjekket inn i 2001. 
Og om det ble! 
Deltakerne ble tv-nasjonalskatter, og satte standarden for de 13 neste åra med reality. 
Nå hevder produsent Lasse Hallberg at programmet i år skifter fokus bort fra sex. 

Nå, vel. 
Om det er grunn til å tro på akkurat det gjenstår å se. 

For det er enten en ganske dårlig idé, eller en strategi for å selge døgnkontinuerlig streaming på nett. 
Det er grenser for hvor godt konseptet står uten billige triks. 
Og «nåkke knulling» ønsker nok fortsatt de fleste «Big Brother»-seerne seg. 

Hva synes du om årets første episode? 
Diskuter i kommentarfeltet under. 
