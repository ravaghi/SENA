Johan Sverdups revolusjonære tante
Hvor fikk Venstre-politiker Johan Sverdrup sine politiske anskuelser og radikale ideer fra? 

Få år etter at hans ugifte tante Elisabeth Sverdrup døde i 1865, var flere av den oppfatning at "Fædrelandet skylder henne en ganske særegen tak". 
Den radikale Venstre-lederen Johan Sverdrup er gjerne kalt parlamentarismens far, men var han inspirert av en gammel tante, som i tillegg var nesten døv og full av angst? 

Hilde Diesen viser i sin velskrevne, varme, personlige og dypt engasjerende tekst at fortiden gjemmer så mange glemte aktører, spesielt kvinner. 
Og Elisabeth Sverdrup, født i 1773, forsvant snart ned i den kollektive glemsel. 

Elisabeth Sverdrups oppvekst i velstående familie i Namdalen, var preget av kjærlighetsløshet, prøyssisk disiplin, tvang og kanskje vold. 
Skyldes hørselstapet mishandling? 
Etter denne tyranniske oppveksten og inspirert av den franske revolusjon forfektet hun gjennom sin lange levetid frihetens og demokratiets ideer. 

Som så mange ugifte kvinner på denne tiden bodde hun hos familie og venner. 
Her virket hun som huslærer. 
Da broren Jacob Sverdrup, Johan Sverdrups far, overtok et gods i Jarlsberg, flytter hun til ham. 
Fire år gammel blir Johan morløs og det utvikler seg et nært forhold til «tante Lise», som hadde lært seg flere språk og var uvanlig belest. 
Fra henne fikk den unge Sverdrup med seg sine radikale ideer ut i livet, er Hilde Diesens tese, ideer han utviklet nærmere som jurist og politiker. 
Sene brev mellom dem tyder på en betydelig innflytelse. 
Hun gledet seg overmåte over sin skarpskodde disippels politiske innsats. 

Boken er en reise, bokstavelig talt til alle de steder Elisabeth kom til å oppholde seg i livet, men også gjennom alt som kan oppspores om og av henne og i arkiver og publikasjoner. 
Langsom avdekkes hennes liv, skrapes frem av fortidens glemsel og settes inn i en familiær og idéhistorisk ramme, slik at de mange tilværelsens tråder som formet denne helt spesielle kvinnen, blir synlige, og ikke minst dem hun selv spant, noen like til Stortingets talerstol. 
