Norges nye yndling
Hun er blant Norges yngste og mest spennende artister. 
Aurora er en av artistene man bare må se, og i kveld stod hun foran et nærmest fullstappet Kick Scene. 

**Når: 
Fredag kveld 

Hvor: Kick Scene 

Publikum: ca. 600 stk. 
** 

Aurora har tatt Norge med storm det siste året. 
Under vårens By:larm fylte hun Sentrum Scene til randen, og etter EP-utgivelsen «Running With The Wolves» i mai har det tatt helt av. 
Den siste tiden har 19-åringen vært å høre på John Lewis sin julekampanje hvor den store varehusgiganten i England bruker Aurora sin versjon av Oasis-sangen «Half the World Away». 

Mektig synth fyller lokalet og Aurora briljerer over. 
Hennes stemme er av de sjeldne. 
Den er helt særegen, og med en imponerende stålkontroll leker hun seg gjennom vanskelige melodilinjer. 
Hun får det til å høres så enkelt ut. 

Dessverre drukner den nydelige introen til "Runaway" i maset til publikum. 
Flere prøver å hysje på andre, men det hjelper lite. 
Hvorfor kan dere ikke holde kjeft når dere har betalt penger for å høre Norges største talent? 
Vis respekt! 

Elektro-popen blir etterhvert brutt opp. 
En helt ny låt og "Murder Song" blir fremført med kun kassegitar som akkompagnement. 
Selv om låtrepertoaret til Aurora ikke er av de lengste, har hun flere sterke låter med både fengende og interessante melodier. 
Et forfriskende innslag i en pop-sjangeren som ofte blir for ensformig og forutsigbar. 

På sitt beste klarer Aurora å fange oss inn i en sfærisk, vuggende verden. 
Det toppes med låten "Running With The Wolves" som får publikum til å gynge og synge med. 

Aurora er ganske så stillestående på scenen med unntak av hennes spesielle armbevegelser. 
Det er ikke før på siste låt "Conqueror" at Aurora endelig slipper seg løs og danser rundt på scenen. 
Publikum responderer i ekstase og klapper henne inn på scenen igjen. 

Dette er en artist som vi forhåpentligvis får høre mye av fremover og i kveld overbeviste hun oss med sitt talent. 
Det blir spennende å følge med videre. 
