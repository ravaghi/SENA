Bond skuffer ikke
Action/thriller 

USA/Storbritannia 2015 

Regi: 
Sam Mendes Manus: 
Ian Fleming, John Logan, Neal Purvis, Robert Wade 

Skuespillere: 
Daniel Craig, Monica Bellucci, Léa Seydoux, ChristophWaltz, Ralph Fiennes, Ben Whishaw 

Aldersgrense: 
Ikke oppgitt 

Hver gang det kommer en ny James Bond-film, er det litt som julekvelden. 
Og denne gangen var det ekstra fine gaver under treet. 

Den 24. filmen i rekken av offisielle Bond-filmer og den fjerde filmen med Daniel Craig som agent 007, byr på alt du ønsker deg og litt til. 
Og har du kjennskap til de andre filmene er det ekstra gøy. 
Av de fire siste filmene, er det uten tvil denne som har mest av den gamle magiske godfølelsen og det er flere referanser til tidligere filmer. 
Ikke minst er det masse deilig, tørr humor. 

I tillegg får vi vite enda mer om Bonds oppvekst og bakgrunn, og hvordan hans skjebne alltid har vært knyttet opp til den hemmelige organisasjonen Spectre, og organisasjonens leder Blofeld (Christoph Waltz). 
Karakteren Blofeld er for øvrig den som er spilt av flere skuespillere enn James Bond, og har en tendens til å dukke opp igjen, og igjen (og han har selvfølgelig alltid med seg sin hvite perserkatt). 

Regissør Sam Mendes har så langt ikke levert en dårlig film etter min mening (”American Beauty”, ”Skyfall”, ”Jarhead”), og det ryktes at han skal regissere den neste Bond-filmen også. 
Daniel Craig har allerede signert kontrakten. 
Om Blofeld dukker opp igjen vites ikke, men uansett blir det nok som julekvelden atter en gang. 
