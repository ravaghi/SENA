TEST:Stor Volvo på billigsalg 

Volvo V70 er blitt en storselger og en miljøvinner. 
Vi har tatt en titt på hovedgrunnen til det. 

Volvo er på banen med flere miljømodeller med tilnavnet Drive. 
Ikke uventet er det stasjonsvognene V50 og V70 som har gjort det sterkeste inntrykket på norske bilkjøpere. 
V50 og V70 selger rett og slett imponerende godt med tanke på at vi har snakker om modeller fra en premiumprodusent. 
V70 og V50 ligger på en henholdsvis 3.- og 6.-plass på registreringsstatistikken etter årets fire første måneder. 

Mye av forklaringen ligger naturligvis i at disse modellene er forholdsvis rimelige i forhold til sine premium-konkurrenter. 
Dette gjelder ikke minst V70 Drive som faktisk koster mellom drøyt 110.000 og 170.000 kroner mindre enn biler som Audi A6, BMW 5-serie og Mercedes E-klasse. 

V70 Drive begynner på lave 339.000 kroner. 
Det er i et prisleie som hittil har vært forbeholdt ikke-premiumprodusenter som Volkswagen, Ford og Toyota. 

Liten motor 

Den lave pris skyldes nok først og fremst at Volvo har vært mer dristige enn henholdsvis Audi, BMW og Mercedes når det gjelder motorisering. 
V70 Drive har nemlig en ganske beskjeden dieselmotor på 1,6 liter og 109 hestekrefter. 
Audi og Mercedes starter til sammenligning på 136 hestekrefter og BMW går løs på 163 hester. 

Spørsmålet blir dermed om 109 hestekrefter og 240 newtonmeter er nok i en diger stasjonsvogn som V70, med en egenvekt på drøyt 1.600 kilo. 
På papiret ser det kun middels ut med en 0-100-tid på 12,8 sekunder. 
Det er i underkant av hvilke ytelser vi vanligvis forbinder med en bil som V70. 

Mangler et gir 

Ute på veien er førsteinntrykket litt blandet. 
Den manuelle girkassen har bare fem gir. 
Seks gir gjør det lettere å finne en utveksling som til en hver tid passer motoren, noe som er en spesiell fordel når kraftressursene er såpass begrensede. 
I tillegg er både girkasse og til en viss grad kløtsjen ganske lang i vandringen. 
Men girskiftene glir likevel lett, og i en stor komfortbil som dette er det i grunn ikke så veldig farlig. 

Stort sett tilstrekkelig 

Under vanlig kjøring gir motoren et greit inntrykk. 
Den er stillegående og forholdsvis smidig på lave turtall. 
Man føler ikke at motoren er svak under vanlig småkjøring. 
Også på landevei og motorvei går dette helt fint så lenge man tar det med ro. 
Litt gassing for nysgjerrighetens skyld avslører imidlertid fort at kraftreservene ikke er veldig store. 
Dette er ingen sprek bil og forsøk på kraftig akselerasjon er ikke noe man gjør for moro skyld. 
Men så lenge bilen er tom, fungerer dette helt grei. 
Du må ikke jobbe særlig for å holde farten oppe, selv når veien stiger en del. 

Dersom du kjører mye med fullastet bil, eller tilhenger, vil nok saken stille seg litt annerledes. 
Ikke så å forstå at hver passasjer medfører merkbare vansker, men 400-500 kilo ekstra vil gjøre kjøreopplevelsen til en ganske annen. 

Klasseledende forbruk 

Når det gjelder forbruk og utslipp har Volvo lykkes ganske godt med denne bilen. 
V70 Drive er nå nede på 119 gram CO2, ned fra 129 gram som det står på vår testbil. 
Det betyr et blandet forbruk på 0,45 liter. 
Det er bra. 
Vår testbil, som altså ikke er den aller nyeste utgaven, er oppgitt til 0,49 liter på blandet kjøring. 
Vi opplevde at det gikk veldig greit å reprodusere dette tallet på kjørecomputeren med en grei miks av by, landevei og motorvei. 

119 gram er klart best blant premium-bilene i dette segmentet. 
V70 ligger her nærmere biler som Volkswagen Passat Bluemotion og Skoda Octavia som ligger på 114 gram. 
Men det gjelder dessverre også i ytelser. 
V70 Drive har merkbart mindre effekt enn sine premium-konkurrenter. 

Spenstigere 

Som et ledd i jakten på lavt forbruk og utslipp, har V70 Drive fått et senket sportsunderstell. 
Det hjelper på luftmotstanden. 
En bieffekt er at kjøreegenskapene blir hakket mer sportslige. 
Faktisk er Drive kanskje den spenstigste versjonen av nye V70 vi har kjørt når det kommer til svingegenskaper. 
Den lille og forholdsvis lette motoren bidrar til en lettere snute og bilen krenger forholdsvis lite. 
Kjørefølelsen er lettfotet og smidig. 
Balansen er mildt understyrt, men ikke mer enn man forventer i en bil som dette. 
Styrefølelsen er imidlertid ikke så veldig imponerende. 

Tross sportsunderstellet er den fine fjæringskomforten ivaretatt på en forholdsvis god måte. 
Oppsettet føles fortsatt ganske mykt og behagelig under vanlig kjøring. 
Rett og slett et bra kompromiss mellom kjøreegenskaper og komfort, med andre ord. 
Men det forventer vi også i denne klassen hvor produsenter som Audi, BMW og Mercedes befinner seg. 

Komfort og utstyr 

Også det behagelige støynivået, setene og en forholdsvis høy kvalitetsfølelse bidrar til trivselen på tur. 
Vi kjørte en Kinetic utstyrsvariant som koster fra 354.000 kroner. 
Da er ting som aluminiumsfelger, fartsholder, oppvarmet baksete og skinn på ratt og girspak inkludert. 
Det vi savnet mest var ryggesensor ettersom V70 er en ganske stor bil. 
For øvrig gir denne forholdsvis rimelige versjonen et klart mer spartansk inntrykk innvendig enn dyrere versjoner av V70, men det fungerer likevel greit. 
Kvalitetsfølelsen er OK, men materialkvaliteten er ikke nevneverdig bedre enn i biler som Volkswagen Passat og Skoda Superb i denne versjonen. 

Konkurrenter 

V70s sterkeste konkurrenter befinner seg i praksis nettopp blant denne gjengen fra ikke-premiumprodusenter som Volkswagen, Skoda, Toyota og Ford. 
Fordelen med å velge en av disse bilene er at du får større motor for samme pris, eller like ytelser og enda lavere pris. 

Sammenlignet med premium-konkurrentene er V70 Drive såpass mye billigere at den må vurderes. 
Motoren er ikke sprek, men den er tilstrekkelig for de aller fleste under de aller fleste forhold. 
Det skal heller ikke undervurderes at forbruket faktisk er klasseledende blant disse bilene. 
V70 kan med andre ord by på et rimelig bilhold på flere måter. 
På øvrige egenskaper klarer V70 seg også greit, selv om den ikke er best på så veldig mye annet enn pris og miljø sammenlignet med biler som Mercedes E-klasse og BMW 5-serie. 

Konklusjon 

V70 Drive er altså et reelt alternativ for deg som ikke er så opptatt av ytelser og som ikke laster bilen full og tung titt og ofte, men som likevel ønsker litt mer premium-følelse enn de mer folkelige merkene byr på. 
Alt i alt er det dermed ikke så rart at V70 selger så godt som den gjør. 
