Øyafestivalen:Band Kimbie 

Mount Kimbie er fortsatt synonymt med sonisk skjønnhet, men de prøver litt for hardt å bli et band. 

Konsert: 
Mount Kimbie Sted: 
Vika, Øyafestivalen Publikum: cirka 300 Den voksende bevegelsen vekk fra arenavennelige sagelyder omtales gjerne som post-dubstep, og ved siden av navn som James Blake og SBTRKT har Mount Kimbie markert seg som en av de mer prominente aktørene innen den euforiske sjangeren. 

Med førstelåta «Carbonated» legger et slør av vellyd seg over Øyafestivalens aller minste hjørne. 
Med et Warp-typisk av-og-på-forhold til takt i et drømmende lydlandskap, låter det både boblende og vakkert. 
De velskrudde bassnyansene kiler i solar plexus. 

De kan lyd, disse britene. 
Og med enda en låt fra knalldebuten «Crooks & Lovers» fortsetter de med det dem kan best. 
Godt programmert framtids-garage med tilsnitt av R&B. 

Men siden debuten har Kai Campos og Dominic Maker tydeligvis fått mer lyst til å spille instrumenter enn å være skru-og-knote-duo. 
Med en trommis på slep, tar Maker fatt i en gitar, mens han og Campos veksler mellom vokaler. 
Her begynner det å vakle. 

Midtpartiet med «Break Well» og «Made To Stray» fra deres seneste fullengder blir svekket av noe pregløs og tidvis sur «Se, vi kan spille selv»-indie. 
Campos har heldigvis en mer engasjerende vokal enn sin makker, og «Home Recording» reddes av de lune kjellerlydene og pen trommetekstur. 

Men den lille bandøvelsen i midten leder heldigvis til en tøff avslutning med «Field». 
I det de programmerte 909-trommene smeller over luftige lag av synther og fuzz-gitar kommer euforien fra første halvdel tilbake til Vika. 
Pen landing, men hadde vært bedre om de ikke hadde trodd at de var et band. 
