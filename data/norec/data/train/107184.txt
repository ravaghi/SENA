Den komplette film
Regi: 
Fernando Meirelles. 
Med: 
Ralph Fiennes, Rachel Weisz, Danny Huston, Daniele Harford, Bill Nighy, Hubert Koundé. 
Am. 
Aldersgrense: 
11 år (frarådes barn under 11 år). 

Ekstremt relevant og velskapt politisk thriller og kjærlighetsdrama sentrert rundt den farmasøytiske industris kyniske spill i Afrika, basert på roman av John le Carré. 

En idealistisk kvinne (Weisz) forelsker seg i en fredlynt, britisk diplomatektemann (Fiennes) og reiser med ham til Kenya, hvor hun vil avsløre farmasiens kyniske spill med afrikanske liv. 

Et stort medisinkonsern tester ut en ny vaksine mot den fryktede tuberkelbasillen. 
Kenyas mest utsatte befolkning presses til å delta: 
De få som aner fare og vegrer seg, nektes annen medisinsk behandling. 

Vaksinen har bivirkninger som kan være fatale. 
Men en forsinkelse vil medføre milliardtap. 
Diplomatens farlige kone må derfor ryddes av veien, drapet kamufleres ved å sverte hennes motiver. 

Alt svært vellykket. 
Innledningsvis. 

John le Carrés romaner er uvurderlige som basis for film - tydelige og samtidig forbilledlig komplekse. 
Her bidrar filmhåndverk i manus og klipp nydelig i begge henseender: 
Både kjærlighetsdrama og spillet bak kulissene fremstår klart mot et intakt, komplekst bakteppe. 

Kapitalismens nakkegrep på den personlige og politiske vilje trer frem i hele sin grelle natur, det samme gjør spillets mange og ulike svik. 

Ralph Fiennes har sjelden vært bedre enn som denne gjennomførte humanist, hvis fortvilelse og dype forandring skjer med små, virksomme midler - som forlengelser av hans natur. 

Et gjennomsiktig, hvitt lys avromantiserer forsøksvis Kenyas slående skjønnhet. 
Et par Afrika-klisjeer har likevel sluppet igjennom: 
De uunngåelige flyfotograferte flamingoflokker, sterkt nødlidende sudanere i påfallende filmvennlig påkledning. 

Ikke desto mindre: 
Afrika spiller denne films hovedrolle med overbevisning. 
Ille medfaren, men fortsatt stolt. 

ELLEN MARGRETHE SAND 
