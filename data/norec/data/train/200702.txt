Samsung Series 3 355V5C
Den har mye av det meste, og akkurat nå får du den for under 4.000 kroner. 

Samsung er blant PC-produsentene som ofte har scoret bra i testene våre, men som regel har det dreid seg om modeller i litt høyere prisklasser. 
Samsung har også billigere modeller i sitt sortiment, og 355V5C er blant de mest interessante i så måte. 

For på papiret ser den slett ikke dum ut, med tanke på at prisen for øyeblikket er så lav som 3.995 kroner hos Komplett.no. 
Normalt koster den minst en tusenlapp ekstra. 

Klassisk PC med bra spesifikasjoner 

Det er ikke snakk om en superlett og supertynn PC, men en klassisk modell med 15,6" matt skjerm (1366x768 piksler) med optisk drev (DVD-brenner) og vekt på 2,3 kg. 
De ytre målene er 37,25 x 24,3 x 3,3 kg. 

På innsiden har den en firekjernet AMD A10-4600M-prosessor. 
Dette er toppmodellen i AMD sin Trinity-generasjon, og altså det raskeste du får fra Intel-konkurrenten. 
I tillegg har den et dedikert AMD Radeon HD 7670M grafikkort med 1 GB RAM, som absolutt bør være tilstrekkelig for spilling av nye spill i skjermens oppløsning. 

Det som dessuten er positivt er rikelig med arbeidsminne (8 GB) og lagringsplass (1000 GB), begge deler er sjelden kost i denne prisklassen. 

For øvrig kan maskinen skilte med 1,3 Mpix webkamera, HDMI- og VGA-utganger, fire USB-porter (hvorav to er høyhastighets USB 3.0), Gigabit nettverk, og kortleser for SD/SDHC/SDXC-kort. 

Operativsystemet er standardutgaven av Windows 8 (64 bit) 

Eksteriør 

Som ventet er dette en PC innpakket i plast fra innerst til ytterst, men byggekvaliteten virker å være bra likevel. 
Merk at overflaten er blank, og at fingeravtrykk vises relativt lett. 

Alle tilkoblinger sitter på venstre og høyre side. 

Kortleseren sitter i fronten, til høyre. 

Skjermen er av TN-typen, og det betyr at kontrast og farger avtar når den betraktes fra sidene. 
Den er ikke berøringsfølsom, men i denne prisklassen kan du ikke forvente det. 

Oppløsningen er ikke så høy som på mange dyrere modeller, men til gjengjeld er skjermen matt - noe vi ser på som positivt, spesielt dersom du misliker refleksjoner. 
Slikt er null problem med denne PC-en. 

Tastaturet er av island-typen, det betyr at hver tast er adskilt fra de andre. 
Slike har en stor fordel, de er nemlig svært enkle å rengjøre. 
Layout er logisk, og selv om det er litt svikt på midten er det absolutt et bra tastatur å skrive lange dokumenter på. 

Museplaten er multiberøringsfølsom, og har to adskilte knapper - noe vi også tror mange vil like. 

Slik yter den 

Fra du skrur på PC-en til den er klar til bruk tar det i overkant av et halvt minutt, noe som ikke er uvanlig for harddiskbaserte PC-er. 
En PC med SSD starter ofte minst dobbelt så raskt. 
Men som oftest lukker man bare lokket, maskinen går i dvale, og når man åpner lokket igjen er maskinen uansett klar på få sekunder. 

Det som derimot er et inntrykk vi sitter igjen med etter å har brukt PC-en en stund, er at den kan oppleves som litt treg på å logge av, avslutte helt, og også starte enkelte programmer for første gang. 
Vi antar at harddisken er "synderen", selv om den er gjennomsnittlig rask på sekvensiell lesing/skriving. 

Merk også at viftene går mer eller mindre konstant, men som oftest på lavt turtall (les: 
Sjelden sjenerende) . 
Maskinens venstre del blir merkbart varm etter litt bruk, og det kjennes godt på overflaten til venstre for pekeplaten. 
Dette er dessverre noe vi oftere opplever på AMD-baserte PC-er enn Intel-baserte. 

Windows Opplevelseindeks gir oss uansett følgende indikasjoner på ytelsen. 
Her går skalaen fra 1,0 (tregest) til 9,9 (raskest): 

Prosessor: 
6.9 Minne: 7,2 Grafikk: 
6,7 Spillgrafikk: 
6,7 Primær harddisk: 
5,9 

Passmark PerformanceTest 8.0 ble brukt til mer inngående ytelstester, her er tallene vi fikk - med våre kommentarer: 

CPU Mark: 
3235.7 
Dette betyr at ytelsen er ganske "midt på treet", og lavere enn hva man skulle forvente av en topp-prosessor. 
Den tilsvarer ytelsen til en strømgjerrig Intel Core i5-3317U som sitter i mange Ultrabooks, eller en Core i3-3110M som sitter i mange PC-er i samme prissegment. 
I praksis betyr det god ytelse til det aller, aller meste - inkludert bildebehandlig, spilling og lett videoredigering. 

3D Graphics Mark: 
896.5 
Dette er mer enn dobbelt så raskt som Intel HD 4000 som ofte sitter i Intel-baserte PC-er i samme prisklasse. 
Det betyr at denne PC-en vil takle nyere spill langt bedre enn slike, og er absolutt et pluss ved denne PC-en. 
Har du planer om å koble til en ekstern skjerm for å spille i full HD-oppløsning, kan derimot grafikken få litt hikkeanfall innimellom. 
På den interne skjermen bør ikke dette bli et stort problem med moderate innstillinger i spillet. 

Disk - Sequential Read: 
90.9 Disk - Sequential Write: 
75.5 
Som tidligere nevnt er dette helt gjennomsnittlig ytelse for en 5.400 rpm-harddisk. 
Det er fullt mulig å få bedre ytelse (og dermed også en langt raskere PC) ved å bytte den ut med en SSD senere. 
Da kan du samtidig bruke harddisken til ekstern lagring, ved å putte den i et USB-kabinett. 
Enkelt og smart. 

Batterimålinger Uten belastning: 369 minutter (6,15 timer) 
Avspilling av HD-video: 229 minutter (3,8 timer) 

Ut fra dette kan du regne en batteritid på rundt 5 timer med variert bruk. 
Det er omtrent det du bør forvente av en PC i denne prisklassen i 2013. 

Konklusjon 

Her får du en godt utstyrt og oppdatert PC til en rimelig penge. 
Ytelsen er ganske midt på treet for prisklassen, med unntak av grafikkytelsen - som er vesentlig høyere. 
Tatt i betraktning stort arbeidsminne og den store harddisken er det derfor ingen tvil om at du får mye for pengene. 

Du må imidlertid leve med at PC-en blir relativt varm, og som har en litt mer aggressiv vifte enn hva som ofte er tilfelle med Intel-baserte konkurrenter. 
Kan du leve med det, er 355V5C slett ikke noe dumt valg. 

Takk til Komplett.no for utlån av maskinen 

Samsung 355V5C-S0BSE 
