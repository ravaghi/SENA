La Fuma Presto
Hurtigsnøringen viste seg ikke å være så hurtig. 
Det trekker ned totalinntrykket av ellers kurante sko. 

Materiale/konstruksjon: 
Disse skoene gir et seriøst inntrykk. 
De har kunststoff og rikelig med lær i overdelen, men ingen Gore-Tex-membran. 

LES OGSÅ: 

Passform/stabilitet: 
En middels stiv såle gjør at eieren av skoene får en normalt myk tur. 
Det gjør dem kurante både langs asfaltkanter og fjellbekker. 

De gir god støtte til hælen, men ikke like god som de beste skoene i kategorien. 
Sidestabiliteten er middels. 
Det samme er bredden foran og bak. 

Det største ankepunktet mot skoene er snøresystemet. 
Skoene har nemlig såkalt hurtigsnøring. 
Lissene går gjennom en plastanordning øverst. 
Poenget er du skal kunne stramme dem med én bevegelse. 

Det fungerer ikke så godt. 
For mye motstand i plastdingsen gjør at det blir kinkig å få strammet lissene ordentlig. 
Resultatet? 
Skoene sitter ikke så godt på som vi skulle ønske. 
De blir litt løse rundt foten. 
Heller ikke er det enkelt å fjerne snøreanordningen. 

Støtdemping: 
Dette er skoenes beste egenskap. 
Støtdempingen er nemlig mer enn god. 
Særlig under forfoten demper skoene habilt mot underlaget. 

Dempingen er heller ikke myk og svampete, noe som kan være tilfelle med godt dempede sko. 

Temperatur: 
Selv sko som ikke er kledt i Gore-Tex, går varme når sola steiker. 
Det gjelder disse skoene. 
Hett, er ordet. 

Vanntetthet: 
Skoene presterte middels i myr. 
Vann sivet ikke inn med en gang, men det tok likevel ikke lang tid. 
Direkte dusjing mot skoenes overflate ga et akseptabelt resultat. 

Vannet trengte gjennom og inn på foten først etter 45 sekunder. 
Ikke så verst for en sko uten Gore-Tex. 

Såle-/sålegrep: 
Den kraftige yttersålen griper godt på de fleste underlag, også når det er vått. 

Utseende: 
Tja. 
Det virker som de fleste lave trekkingsko skal være i jordfarger og gi assosiasjoner til bestefar på jakt. 
La Fuma Presto er utseendemessig ikke noe for innovatørene i byene. 

Gå-følelse: 
Gå-komforten er middels god både i byen og i marka. 
Skoene har allroundegenskaper under tregrensa. 

Det mindre vellykkede snøresystemet er et betydelig minus. 
Når skoene sitter løst, blir stabiliteten deretter. 
Dette skjemmer en skomodell som ellers er av god kvalitet. 

Fjell-Kjell sier: 
Røsk vekk greiene, få på plass vanlige snører. 

By-Gry sier: 
Det hjelper ikke. 
Skoene er like trauste. 
