Ved paradisets port
Regi: 
Hany Abu-Assad. 
Med Kais Nashef, Ali Suliman, Lubna Azabal, Amer Hlehel, Hiam Abbass. 
Palestinsk/israelsk/nederlandsk. 
Drama - 11 år, egnet ungdom/voksne. 

Djerv og skremmende film om moderne selvmordsbombere. 

Det handler om to palestinske unge menn, som en dag får beskjed om at nå skal de snart hentes til paradiset av to engler: 
De skal til Israel som selvmordsbombere. 

Å lage film om noe så ufattelig, og likevel så aktuelt, kan rett ut sagt virke umulig. 
Noen fullgode svar makter heller ikke denne filmen å gi; til det lodder den ikke riktig dypt nok. 

Men djervt og innsiktsfullt avdekker den noen sider ved denne ekstreme voldsutøvelsen: 

Det handler om desperate mennesker uten håp. 
Det handler om årtiers undertrykking, om religionens direkte pådrift. 
(Islam mest i denne filmen, men jødedom og kristendom slett ikke glemt.) 
Den handler om fedres misgjerninger og heltedåder, om politisk idealisme og idealismens blodsugere. 

Filmen utvikler seg ikke som forventet. 
Et feilslått første «angrep» gir ungguttene tid til ettertanke - ikke minst fordi noen av livets gode sider vagt dukker opp som fjerne muligheter. 

Men vi vet det fra de daglige nyhetssendinger: 
Denne type voldsutøvelse skjer. 
Denne type voldsutøvere finnes - mer enn rede til å gjøre et endelig offer. 

Når filmen mot slutten lar den ene, og mest sympatiske, av de vordende terrorister gjøre sine egne, logiske slutninger, når filmen et mesterlig frysepunkt. 
Som menneskelig dokument. 
