Hvor ble det av stadionrocken?
Sørstatsspirene Black Stone Cherry skuffer på ny plate. 

ALBUM: 
Kentucky-bandet Black Stone Cherrys forrige plate «Folklore & Superstition» var en vekselvis drivende potent rockeplate på den ene siden og noe glatt og upersonlig på den andre. 
Dessverre er årets «Between the Devil & the Deep Blue Sea» mer av det siste. 

Anslaget er fremdeles sørstatsrock av det breiale slaget, med de smektende balladene og den eplekjekke riffingen det innebærer. 
Uheldigvis er materialet altfor blodfattig for sitt eget beste. 

Der «Blind Man» fra forrige skive presenterte et band som leverte stadionrock så umiddelbar at du kunne skråle med før første refreng var over, stamper låter som «Killing Floor» og «Blame it on the Boom Boom» rundt i et vakuum mellom Lynyrd Skynyrd og Nickelback. 

Med andre ord matlei radioføde blottet for personlighet og nerve. 

Takk da for et par refrengsterke semiballader som «Such a Shame» til å pynte på resultatet. 
