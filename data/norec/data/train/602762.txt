Livet og verden sett fra Farsund
Forfatteren øser av erfaring, vidd og visdom i tilbakeblikk med utgangspunkt i nåtiden. 

Professor emeritus Christen Christensen (85) fra Farsund har nylig utgitt sin tredje samling «epistler». 
Den første kom i 1994, Farsund – byen i vårt hjerte, og i 2005 kom Farsund og Lista – en kjærlighetserklæring. 
Den nye boka har 45 artikler, epistler, og rent teknisk er det sånn at boka presenterer avis-sidene slik de har vært trykket i årene 2004 til i fjor. 
Den er med andre ord på drøyt 90 sider. 

Boka er ikke i fullt avis-format og dermed er skrift og bilder forminsket i forhold til originalene. 
Gjengivelsen i boka er dessuten en smule grå og matt i forhold til en avis-side. 
Men så begynner man å lese, og så vokser tekstene. 
Det er veldig lokalt. 
Men Farsund var jo en gang byen med «en skipsreder bak hver busk». 

Epistelforfatteren, som han konsekvent kaller seg selv, har også en ganske imponerende akademisk karrière som begynte som lektor i tysk ved Kristiansand Handelsgymnasium og endte som professor ved Norges Handelshøgskole i Bergen, og han har følgelig reist mye. 
Dermed er det bare naturlig at man rett som det er havner i fjerne land, ikke minst i Amerika. 

Det er en humanist og en litterært velorientert filolog som skriver. 
Her renner det over av sitater fra både norske diktere og poeter fra andre land, noen ganger i både bokmåls- og nynorsk-oversettelser. 
Og så gjøres det rede for familieforhold, fødselsdager, giftemålsdager, dødsdager og ikke minst gravferdsdager til en lang rekke mennesker, nærmere 700 navn fins i en liste til slutt med sidehenvisning til hvor de er omtalt. 

Det er minner fra gamle dager det dreier seg om, men ofte er utgangspunktet ett eller annet dagsaktuelt mellom 2004 og i fjor. 
Egentlig er det faktisk ganske imponerende hva mannen har skaffet til veie av lokalkunnskap og satt sammen med erfaring og vidd fra et langt liv. 
«En aldrende manns erindringer» er bokas undertittel, og den står godt til bokas innhold. 
