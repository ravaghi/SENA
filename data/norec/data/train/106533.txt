Lynraskt over hekken
Regi: 
Tim Johnson, Karey Kirkpatrick. 
Amerikansk animasjonsfilm - tillatt for alle, egnet for familier. 
NORSKE STEMMER: 
Trond Espen Seim, Johan Golden, Anders Bye, Roger Hilleren, Rune Alstedt, Lena Meiran, Tone Damli Aaberge. 

HANDLER OM: 
En «familie» av dvalesovende smådyr våkner en vakker vårmorgen i skogen. 
Foran dem står det plutselig en enorm hekk - og bak den igjen er det vokst opp en hel forstad. 
Hvordan skal de nå finne mat? 

En løsning synes å komme i form av en geskjeftig vaskebjørn; han mener bestemt at menneskebyen bare gjør det enklere for dem å finne mat - god (og usunn) mat. 
Problemet er bare at vaskebjørnen har sine helt egne grunner til å engasjere sin nye «familie» ... 

DOM: 
Meget kjapp, meget morsom og vital historie! 
Amerikansk barnetegnefilm har for tiden, dessverre, litt for mye «voksent» i innholdet. 
(Og den amerikanske originalutgaven, som vises i enkelte av de store byene, har da også navn som Bruce Willis, Thomas Haden Church, Avril Lavigne og Nick Nolte på rollelisten). 
Men i dette tilfelle er historien uansett så forståelig og oppfinnsom og klar at selv de minste barna ikke bare vil bli revet med. 
Det vil høylytt glede seg! 

Anmeldelsen er gjort etter påsyn av den norske utgaven. 
Den er forbilledlig stemmelagt, med unntak av Tone Damli Aaberge; hennes vaskekte sognedialekt er flott nok. 
Men fremmed i «familien». 
