Lind, Nilsen, Fuentes, Holm «With Or Without You» (låt)
(Playroom) 

U2-coveren deres er «Hallelujah 2» på alle måter. 

For en konstellasjon som hintet om at de kanskje ikke skulle gjøre mer sammen, er det mer enn bare litt opportunistisk å returnere etter skarve to år. 
Å følge sin egen suksessoppskrift så til de grader vitner om mangel på fantasi og en altoverskyggende hunger etter kjapp profitt. 

«Hallelujah Live»-albumet var i disse ører ikke så ille som noen skulle ha det til; det ble endog introdusert av en riktig god førstesingel («The Boys Of Summer»). 
Denne versjonen av U2s megaballade «With or Without You» fra 1987 er imidlertid gjort nøyaktig slik denne kvartetten gjorde det med Cohens «Hallelujah» - kassegitar, fire stemmer, tilsynelatende mørkt og tomt rom - men denne gang uten overraskelsesmomentet. 

Det kvasireligiøse sølvguttalvoret og den voldsomme patosen reduserer sangens opprinnelige episke kraft til en oppvisning i skinnhellig føleri det er vanskelig å ta seriøst, enn si elske. 
