Jabra Rox Wireless
Trådløse ørepropper med tråd. 
Ja, du leste riktig. 

Jabra Rox Wireless er siste skudd på stammen fra Jabra, som de senere årene har lansert en rekke lydprodukter både med og uten tråd. 

Som navnet tilsier er dette trådløse ørepropper i den forstand at det ikke går noe kabel fra dem og ned i enheten det spilles fra, men øreproppene har en ledning seg i mellom, så helt trådløse er de ikke. 
Det gjør for så vidt ingenting – med to separate enheter ville man ha måttet lade dem begge, og det hadde vært lettere å miste én av dem. 

Ledningen i mellom gir oss også en fjernkontrollenhet som kan brukes for å styre musikkavspilling, volum, besvare samtaler og så videre. 
Siden mikrofonen er plassert i den venstre øreproppen, er det ikke nødvendig å ha ledningen foran ansiktet dersom du bruker den til handsfree. 

Magnetisk 

En ganske elegant løsning med Jabra Rox Wireless, er at ørepluggene har en flat, magnetisk bakside som gjør at du kan ha dem som et smykke rundt halsen når de ikke er i bruk. 
Holder du dem inntil hverandre, smekker de på plass og setter seg da i standby. 

Ved å ta dem fra hverandre slår du dem på igjen, og det kan også gjøres for å besvare en innkommende samtale. 
Vi synes godt Jabra kunne ha laget disse magnetene noe sterkere, for de har lett for å glippe hvis man kommer borti dem, og da slår de seg altså på. 

Fjernkontrollen har tre knapper; to for volum opp/ned og en tredje knapp som kan brukes for å slå av og på enheten, pause/spille av musikk, motta innkommende samtaler etc. 
Volumknappene kan dessuten holdes inne for å hoppe til neste sang om du spiller musikk, og i tillegg finnes det noen snarveier hvis du trykker på begge volumknappene samtidig. 

14 deler med tilpasning 

Med i pakken får du fire sett (= 8) ulike gummipropper i varierende størrelse slik at du selv kan finne de som passer best til dine øreganger. 

I tillegg finnes tre sett (= 6) Earwings™ som du kan sette på om du vil – de sørger for at proppene sitter bedre fast i ørene ved å presse lett mot øremuslingen. 
De er litt knotete å få på plass, men heldigvis er det noe man i utgangspunktet bare gjør én gang (med mindre man vil bytte størrelse). 

Ørevingene burde imidlertid ha vært festet på en bedre måte. 
Etter en ti minutters spasertur med Rox som et smykke rundt halsen, oppdaget vi at den ene ørevingen hadde falt av og var sporløst borte. 
Etter å ha oppbevart dem i jakkelomma hadde den andre løsnet en time etterpå, men hang heldigvis fortsatt rundt øreproppen. 

I pakken finnes også en liten pung til å oppbevare proppene i, samt en micro USB-kabel som brukes for å lade dem. 
Uttaket finner du bak et lokk på den venstre øreproppen. 

Drøye fem timers lyd 

Batteriet i Jabra Rox Wireless lades på et par timer via den medfølgende kabelen og rekker da til opptil 5,5 timers spilletid eller 18 dagers standby. 

Dette vil også avhenge av volumet du spiller med – jo høyere du spiller, desto kortere vil batteriet vare. 
5,5 timer er uansett ikke noe vi lar oss imponere av – eksempelvis har konkurrenten Bluebuds X fra Jaybird (ikke testet på DinSide) åtte timers oppgitt batteritid. 

Ved å trykke på en av volumknappene når du ikke spiller noe musikk vil en stemme fortelle deg hvor mye batteri som er igjen. 
Du blir også varslet i øret når batteriet nærmer seg slutten. 

Avspilling skjer via Bluetooth, så Rox er derfor kompatible med de aller fleste mobiltelefoner, nettbrett og bærbare PC-er. 
I volumbryteren på ledningen finnes dessuten en NFC-brikke slik at hodesettet kan pares med en NFC-kompatibel enhet ved å la dem berøre hverandre. 

Med en Sony Xperia Z2 (test kommer i nær fremtid) fikk vi kontakt med øreproppene, men enhetene ville ikke utføre paringen, så det måtte vi gjøre manuelt med Bluetooth. 

Store, men komfortable 

Øreproppene fra Jabra måler 16,5x16x20mm og er slett ikke beskjedne av størrelse. 
Allikevel ligger de godt i øret, og i testperioden har vi hatt dem på i timer av gangen uten at det føltes slitsomt. 
Vekten er oppgitt til 19 gram. 

Ved jogging har mange ørepropper en tendens til å falle ut, men med de medfølgende Earwings-gummiinnretningene har vi opplevd Jabra Rox Wireless til å sitte godt på plass også ved den slags aktivitet. 

Rox Wireless er IP52-sertifisert, som betyr at de er støvbeskyttet og tåler ti minutter med regndrypp tilsvarende tre mm i timen. 
I praksis betyr det nok at du kan bli svett i øra uten å ødelegge øreproppene. 

Så til det viktigste – hvordan låter det? 

Basspotensiale 

Med fire ulike størrelser på gummiproppene og tre sett med vinger, hadde jeg håpet på å finne en kombinasjon som både skulle passe godt og låte bra. 

Og det gjorde jeg – komfortmessig. 
Men ikke lydmessig. 
Lyden fra Jabra-øreproppene får et svært flatt preg med liten bass, men det er ikke fordi de ikke er kapable. 
Trykker jeg dem litt lenger inn i ørene kommer bassen i langt høyere grad til sin rett, der de basstunge perkusjonene i Lordes Royals gir et tungt og godt inntrykk. 

Hadde det vært slik de hørtes ut hele tiden, hadde jeg vært storfornøyd med lyden, men det er begrenset hvor lurt det ser ut å gå med to fingre i ørene mens man hører musikk. 

Det hjelper litt å dra opp bassen via equalizer-innstillingene i Boom (OS X), men det er fortsatt langt frem til tyngden jeg får av Apples Earpods eller enkelte andre ørepropper jeg har testet. 

Jabra kunne nok ha løst dette ved å gjøre avstanden mellom høyttaleren og resten av øreproppen litt lenger, for med såpass store klumper på enden, er det begrenset hvor langt inn i øregangen tuppene kan trykkes. 

Akkurat dette trenger selvsagt ikke å gjelde alle, så om du vurderer disse øreproppene, anbefaler vi deg å handle et sted som tilbyr retturett eller på nett, der 14 dagers angrefrist gjelder. 

Foruten fraværet av bass i mine ører, høres nemlig Rox Wireless svært gode ut ellers, med klare mellomtoner og nærmest fraværende støynivå. 
Vi har heller ikke opplevd noen ustabiliteter i Bluetooth-oppkoblingen under testing, som ofte inntreffer med slikt utstyr. 

Vi gjør oppmerksom på at vi har brukt to testpersoner, og at begge har samme erfaring i forhold til bassen. 

Fungerer som handsfree 

Siden den venstre ørepluggen også har innebygd mikrofon, kan Rox Wireless også brukes som handsfree til mobiltelefonen. 
Her er ikke kravet til lydbildet like stort, og motparten høres derfor fint i ørene. 

Imidlertid skal det sies at handsfree med in-ear-ørepropper har sine ulemper. 
Siden disse isolerer utvendig lyd såpass godt, er det vanskelig å høre sin egen stemme ordentlig med mindre man snakker litt ekstra høyt. 

Dolby-app 

Jabra har også en egen lydapp som er ment å brukes sammen med Rox Wireless (og andre Jabra-produkter). 
Den kan ikke brukes med mindre du har kjøpt et Jabra-produkt, der du får med en kode som brukes for å låse opp appen. 

På den første testtelefonen, som kjører siste versjon av Android, fikk vi ikke startet appen i det hele tatt. 
Vi ble umiddelbart presentert for en melding om at appen hadde stoppet hver gang vi startet. 
Det gikk bedre på telefon nummer to, og appen kan da by på equalizer-innstillinger og virtuell surround, både på lokalt lagrede musikkfiler og YouTube-filmer, men uten støtte for strømmetjenester. 

Appen, i hvert fall Android-utgaven, er langt fra elegant utført. 
Med lokalt lagret musikk er den grei nok, men med YouTube-funksjonen er konseptet at du først på trykke på YouTube-menyvalget, deretter YouTube-knappen (!) og så finne frem til ønsket video. 
Når du har startet avspillingen, må du trykke på et bokmerke for å legge den til – nødvendig for at Jabra-lydforbedringene skal fungere. 
Etter å ha lagt til et par sanger der det bare står «failed» uten noe mer tilbakemelding, lot vi den ligge. 

Konklusjon 

Vi var i utgangspunktet begeistret da vi pakket opp øreproppene fra Jabra, men så fort vi begynte så spille musikk ble de en skuffelse: 
Lyden høres tam ut, der bassen på ingen måte kommer til sin rett, med mindre vi trykker pluggene inn i øret. 

Merk imidlertid at dette slett ikke trenger å gjelde alle, for på sitt beste låter det meget godt fra ørepluggene fra Jabra. 

Vi setter dog et spørsmålstegn ved konstruksjonen, der vi allerede den første dagen mistet en øreving bare ved å ha dem hengende rundt halsen, og der magnetene burde ha vært sterkere dersom de skal kunne bæres som et smykke når de ikke er i bruk. 

Når det er sagt, opplever vi Jabra-øreproppene å være komfortable å ha på, til tross for en relativt ubeskjeden størrelse. 

Batteritiden på 5,5 timer er noe under pari i forhold til konkurrerende modeller, og med en ganske uelegant app ender vi opp med et en middelmådig karakter til Jabra denne gangen. 

Det kan imidlertid være at andre vil ha større glede av Rox Wireless – om de har ører som passer. 

Jabra Rox Wireless 
