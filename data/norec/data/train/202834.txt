iPhone 3GS
Nå har den kommet, og vi har testet. 

De som er interesserte i iPhone har allerede kunnet lese seg opp både på tekniske egenskaper og priser i perioden siden den nye 3GS-modellen ble lansert den 8 juni. 

Vår første forhåndsomtale av 3GS finner du her Priser finner du fra Chess, Netcom og Telenor 

Mer info om forskjellige typer abonnementer finner du i denne artikkelen 

S for speed 

Den nye iPhone 3GS ser helt lik ut som forgjengeren 3G, den eneste synlige forskjellen er at skriften på baksiden er i blank krom, ikke matt som før. 
Dessuten står det 32GB på den største modellen, men ikke noe av dette er synlig for andre under bruk. 

Men en viktig forskjell er belegget på fronten. 
Det er fettavstøtende og ikke på langt nær så følsomt for fingeravtrykk og andre uhumskheter. 
Dessuten er det bare å stryke den mot skjorta så er flekkene borte. 
Det liker vi. 

Forskjellen i hastighet oppgis til å være 2x i følge markedsføringen. 
I praksis vil totalopplevelsen av hastighet alltid variere, fordi dataene som skal behandles først skal lastes ned fra en eller annen tjeneste. 
Noen ganger er nettet tregt pga stor trafikk, dekningen på forbindelsen er dårlig, man er i bevegelse mellom basestasjoner osv. 

Derfor er det svært omstendelig å måle forskjellen, og resultatene vil ikke være nyttige som annet enn en pekepinn om hvordan det var der og da. 

Men det er ingen tvil om at iPhone 3GS er raskere enn forgjengeren og man opplever det umiddelbart på mange måter. 

Allerede når man laster inn programmer og manøvrerer mellom valgmulighetene innen hvert program merker man at responsen er raskere og jevnere. 
Sammenlignet med forrige modell virker det som om den nye er velsmurt og at alt glir lettere, mens den gamle knirker og kreker seg avgårde. 

Sitter du på et WLAN med rask nettforbindelse vil du også merke at surfing kan være vesentlig raskere, YouTube-videoer starter raskere og Google Maps tegnes raskere. 

Epost som tidligere har vært litt småtregt innimellom, er nå så kjapt at det er en fryd. 
Store vedlegg håndteres lett, du slipper å vente på at bilder skal vises. 

Facebook sitt program var tregt på 3G-modellen til og med på WLAN, men på 3GS sitter det meste rett i skjermen og gir en helt annen brukeropplevelse. 

Grunnen til hastighetsøkningen er både ny prosessor og grafikkbrikke, som er tett integrert. 
Prosessoren er ikke bare raskere (600 MHz vs 412 MHz), den er også mer effektiv og smartere. 
Produksjonsteknikken (65nm) og arkitekturen gjør at strømforbruket er lavere i forhold til ytelsen, og at hastigheten varieres dessuten etter behov, noe som ytterligere sparer strøm. 

Nye bruksområder 

Kameraet har fått en vesentlig oppgradering, selv om det fremdeles er et stykke til kvaliteten noen konkurrenter kan skilte med. 

Klikk på 

At du nå kan bestemme fokus ved å trykke på området som skal være i fokus, og at du kan ta makrobilder, gjør en verden av forskjell sammenlignet med forgjengeren. 

Videoopptak med VGA-oppløsning er på plass med innebygget enkel trim-redigering og direkte opplastning til forskjellige nettjenester. 

Det digitale kompasset er i seg selv kanskje ikke så nyttig til hverdags, men sammen med kart og GPS får du nå muligheten til å vite i hvilken retning du skal gå eller kjøre i Google Maps. 
Her vil det også komme nye smarte programmer som utnytter alt dette. 

Hvis du trener er det også støtte for Nike + iPod. 

Stemmestyring er også mulig, du kan snakke til telefonen og den ringer opp personer i kontaktlisten din. 
Du kan også styre iPod-delen med tale, hvis du er heldig. 

På iPhone 3GS må du holde Home-knappen nede en stund for å aktivere stemmestyring, så snakker du. 
Sier du "ring" og et navn i kontaktlisten ringer den opp vedkommende. 
Hvis du bare sier fornavnet og det er flere personer med samme fornavn spør telefonen hvem av dem du mener og hvilket nummer om det er flere (f.eks. fast og mobil). 

Det går som regel minst like raskt å slå opp nummeret på vanlig måte. 

Når vi prøvde å styre musikkavspilling klarte iPhone aldri å treffe riktig låt eller artist verken med norsk eller engelsk talestyring. 

Stemmestyring er nyttig som en spesialisert løsning for handicappede, men generell stemmestyring virker motsatt, man blir handicappet når man forsøker å bruke den og stanger hodet i veggen hele tiden. 

Er iPhone 3GS verdt å oppgradere til? 

Hvis du kjøpte en første generasjon iPhone er det ingen tvil - det er bare å løpe og kjøpe. 
Har du en iPhone 3G med 16 GB er det ikke like soleklart. 
3GS er en klar forbedring, den er definitivt raskere, har bedre kamera og finnes med 32GB. 
Men 3.0 oppdateringen var vel så viktig, og den var gratis... 

Kompasset og Nike+iPod støtte kan være nyttig, men ikke revolusjonerende. 
Og stemmestyringen er etter vår erfaring fullstendig ubrukelig. 

Noen vil savne radio, men det største ankepunktet med iPhone er at den ikke kan kjøre programmer i bakgrunnen. 
Det er imidlertid flere gode grunner til det, først og fremst strømforbruk, variabel kvalitet på nettilgang og prisingen på datatrafikken. 

Så det koker ned til hva du er villig til å bruke penger på. 
Brukeropplevelsen på 3GS er slik den skal være, rask, jevn og gjennomført behagelig. 

Og det viktigste og beste med iPhone er fremdeles slik vi skrev i vår forrige test: 

"...som et fristende koldtbord, ikke som et fremmed kjøkken hvor du finner alt mer eller mindre bortgjemt i forskjellige skap og skuffer." 

iPhone-konseptet og forbedringene i 3GS gjør at den er i en klasse for seg, og vi gir den derfor en sekser. 
