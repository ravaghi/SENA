Cop Out
Flaut, tynt og humorløst. 

Av og til er det greit å la seg underholde av en middels actionkomedie med billige oneliners, veik action og tynn historie. 
Men det er foran flatskjermen i hjemmet, gjerne på en søndag. 
Ikke på kino med dyrekjøpt billett og snop. 

Cop Out er åpenbart et forsøk på å hylle buddy-cop-filmene fra 1980-tallet. 
Det funker innimellom, men blir relativt ofte bare flaut. 
Det ser ut som om Bruce Willis vet det. 

Meksikansk skurkeri 

Purken Jimmy Monroe (Bruce Willis) blir frastjålet et verdifullt baseballkort som skulle finansiere datterens bryllup. 
Jakten på tyvene fører ham og partneren Paul Hodges (Tracy Morgan) til en mexicansk narkokonge, som er i ferd med å slå seg opp i New York. 
De må utføre et tilsynelatende lovlig oppdrag for skurken for å få baseballkortet tilbake, men dette fører dem inn i nye vanskeligheter. 

Det gjør meg ingenting at historien er tynn. 
Bare gi meg heftig action og noe å le av, så er det tilgitt. 
Men det skjer ikke her. 

Mye av humoren i Cop Out handler om bæsj. 
Det blir i overkant infantilt ved det sjuende poenget om menneskelig avføring. 

Actionscenene er preget av ren latskap, som om man ikke har orket å legge mer arbeid i det enn høyst nødvendig. 
Filmen fikk aldersgrensa Restricted i USA, men nesten ikke en bloddråpe er å se. 

Dum dialog 

Bruce Willis er ikke kjent som en dreven komiker, og virker å spille rollen nokså uinspirert. 
Her hviler derfor mye av ansvaret på Tracy Morgan, kjent fra tv-serien 30 Rock. 

Han har både talent og et morsomt fjes, men motarbeides av all den dumme dialogen han må fremføre. 

Sean William Scott stjeler all moroa i en birolle som tyv med parkour-egenskaper. 
Cop Out er morsomst hver gang Scott er med. 

Bæsj? 
Nei takk. 

Det er nesten trist at dette er en film fra regissør Kevin Smith, som fikk meg til å le med filmer som Clerks, Mallrats og Zack and Miri Make a Porno. 

Har han gjort Cop Out som et pliktløp på veien mot andre filmprosjekter? 
Jeg håper det. 
Jeg skulle ønske denne hyllesten til buddy-cop-sjangeren var gjort med mer hjerte og hjerne. 
Ok, kanskje ikke mer hjerne, men iallefall med mindre bæsjehumor. 

Vent med å se Cop Out til den kommer på Blu-ray og DVD, selv om det riktigste mediet for denne filmen faktisk er VHS! 
