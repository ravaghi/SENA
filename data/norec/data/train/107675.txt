Bloc Party:«Silent Alarm» 

(Wichita/V2) 

Fortsetter der Franz Ferdinand slapp i fjor. 

Postpønk-bølgen er med andre ord ikke over, snarere blir den - til stor glede for alle gamle indierock-fans - videreført på en skarp, men melodiøs måte med Bloc Party. 

Bandet har mye til felles med Franz Ferdinand, spesielt i lydbildet, men i Kele Okereke har de en mye mer uttrykksfull og desperat vokalist - perfekt for de emosjonelle utbruddene som gjenspeiler seg i tekstenes utilpasshet (obligatorisk George Bush-hets finnes også). 

«Silent Alarm» er en ujevn plate, men når helt inn til nerven på låter som «Helicopter» - med riff rappet fra New Order - og Joy Division-flørten «She's Hearing Voices», der paranoiaen bokstavelig talt blir følbar. 
Absolutt et band å holde øye med, kanskje blir nettopp Bloc Party dette årets Franz Ferdinand? 
