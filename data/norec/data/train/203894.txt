Smart lyd til små rom
Disse høyttalerne kobles enkelt til både PC, TV, nettbrett og mobil - samtidig. 

Hvis du bor på hybel eller i en liten leilighet, vet du at produkter som kan løse flere oppgaver er gull verdt. 
En sofa som kan gjøres om til en seng er kanskje det mest velkjente eksempelet. 

Har du i tillegg en PC-skjerm, kan den lett brukes som TV i disse strømmedager, og har du gått til innkjøp av en aktiv høyttaler, er det ikke sikkert du trenger noe mer for å fylle et lite rom med både levende bilder og god lyd. 

Fire kilder samtidig 

Logitech MX Sound er egentlig et par aktive PC-høyttalere på 2 x 12W. 
Den runde designen og størrelsen på 16 x 16 x 8 cm, kan imidlertid passe godt inn i et stuemiljø. 

Høyttalerne skiller seg dessuten fra tradisjonelle PC-høyttalere ved at flere kilder kan være tilkoblet. 
To trådløse kilder kan være tilkoblet via Bluetooth hvis de befinner seg innenfor 10 meter fra høyttalerne (25 meter ved fri sikt), og i tillegg kan to kilder være tilkoblet analogt via kabel via minijack-inngangene på baksiden (3,5mm). 
En kabel på 1,5 meter følger med. 

En annen elegant egenskap er at begge de trådløse enhetene kan være tilkoblet samtidig. 
Stopper du avspillingen på for eksempel mobilen, kan du i neste øyeblikk trykke play på nettbrettet. 
Ingen opp- og nedkobling er nødvendig, altså. 

De er med andre ord langt mer fleksible enn tradisjonelle PC-høyttalere, og kan i praksis være de eneste du trenger, både til PC, TV, nettbrett og mobil. 

Slik er lyden 

Fordelen med to separate høyttalere er at du kan få et bredere kanalseparasjon hvis du plasserer dem et stykke fra hverandre. 
Helt trådløst blir det imidlertid ikke; en to meter lang kabel kobler de to høyttalerne sammen. 
I tillegg må den ene av dem være tilkoblet strømnettet. 
Her er altså ikke noen innebygd batteriløsning, slik det ofte er i frittstående Bluetooth-høyttalere. 

Lydmessig er det helt på det rene at det er de nedre delene av registeret som blir best ivaretatt. 
Høyttalerne har hvert sitt hull (bassrefleks) på baksiden som forsterker bassen hvis du plasserer dem inn mot en vegg, og gjør du dette riktig, får du en temmelig fyldig bass i retur. 

Høyttalerne mangler litt på mellomtone og diskant. 
Sistnevnte fører noen ganger til at vokalen kan virke litt lukket, litt «boxy» som vi sier på nynorsk, spesielt når du spiller på høyt volum. 

MX 
Sound liker seg best når du holder volumet under 50-60 prosent, som er greit til bakgrunnsmusikk og radio i et typisk rom på 10-15 kvadratmeter. 
Å koble dem til TV-en til filmbruk, er naturligvis mulig, men ikke forvent allverdens av trøkk i actionscenene. 
Faren er også stor for at du vil savne en klarere dialog, er vår spådom. 

Konklusjon 

Logitech MX Sound er rimelige, du finner dem til under tusenlappen i de billigste butikkene. 
For denne summen får du et par høyttalere som byr på fyldig bass og absolutt brukbar lyd for deg som ikke stille for store krav til et detaljert lydbilde. 

Vi gir også pluss for svært enkel og rask oppkobling av mobiler og nettbrett. 

Få med deg plussene og minusene i boksen under og se også de andre høyttalertestene våre før du bestemmer deg. 
