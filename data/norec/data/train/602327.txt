På fest med Julian Rachlin
Hvor ofte er man på heidundrende fest en torsdagskveld? 

Kristiansand Symfoniorkester 

Vel, det skjedde denne uka fordi Kristiansand Symfoniorkester hadde valgt en solist og dirigent, i en og samme person, fra øverste hylle og hadde funnet kjemien med ham. 
Til festen samvirket både program og fremførelse. 
Det lå tykt utenpå musikerne at de hadde det moro denne kvelden. 

Den velkjente og feststemte Polonese fra Eugene Onegin av Tsjajkovskij åpnet ballet. 
Det er toner og rytme som smører øret og stemmer sinnet til overskridelse. 
Og allerede her merket man samspillet mellom dirigent og orkester. 
Det var så det struttet av ytelseslyst de korte fire minuttene det stod på. 

Så går dirigenten og henter sin 300 år gamle fiolin og gjør en aldeles henrivende Mendelssohns fiolinkonsert, den veldig, veldig kjente. 
Det ser ut som om han ikke har det minste behov for å briljere. 
Men så gjør han det likevel i kraft av en suveren teknikk, en dyp musikalitet og ikke minst en inngående kjennskap til hver minste detalj både i soliststemmen og i samtlige orkesterstemmer. 
Jeg satt og ble veldig imponert over vårt symfoniorkester som i denne settingen, altså med en spillende dirigent som av den grunn ikke kan lede detaljert gjennom hele konserten, likevel klarte å være årvåkne, presise og tydelig velinstruerte. 
Rachlin og orkesteret fikk stående applaus etter Mendelssohns fiolinkonsert. 
Det var absolutt fortjent. 
Og Rachlin kvitterte med virtuos framførelse av en solofiolin-sats av Eugene Ysaye, til stor jubel. 

Og så var det duket for Tsjajkovskijs fjerde symfoni. 
Den skjebnetunge. 
Men det er mye fest i denne også. 
Og orkesterets takling av Scherzo-satsens vanvittige pizzicato-runder var forbløffende. 
Dirigent Rachlin viste en suveren beherskelse av verket – uten partitur gjennom hele konserten forresten – og formet musikken på en måte som hjalp oss publikummere til å se og dermed også høre hva som skjer i denne både desperate og samtidig så livsbejaende musikken. 
Det ble en fest jeg vil huske lenge. 
