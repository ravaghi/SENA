Sirkus Tone Damli Aaberge er i gang på TV 2
Arbeidslivsreportasje fra bransjen der musikk og kropp møtes 

Tone Damli Aaberge og Aksel Hennie er vår tids svar på superparet Anita Skorgan og Jahn Teigen. 
Når en kjendis med utstråling blir sammen med en kjendis med utstråling blir ikke summen to kjendiser. 
Det blir kjendis i annen. 
Det er for så vidt den samme mekanismen man kan se med kronprinsparet, eller med Ari og Märtha. 

Men virkelighet er ikke virkelig nok før den blir dokudrama. 
Seks lørdager framover vil våre Tone Damli Aaberge-behov bli godt ivaretatt på TV2. 
Realityserien om Tone vil gi medieoppslag om Tone (Tone Damli flyr privat-jet!), som igjen vil gi større oppmerksomhet om Tone. som igjen øker folks interesse for Tone Damli: 
Hun kommer snart til en TV eller et kjøpesenter nær deg. 
Og hun synger også. 

Ingen trenger å se på, så TV-formatet begrenser elegant publikum til de Tone Damli Aaberge-interesserte, og alle får: 
De som er interessert i Tone Damli Aaberges musikk. 
Det utbetales ikke premie for å gjette på lydsporet. 
De som er interessert i sosialrealisme fra kjendislivet. 
(av og til er promojobber på kjøpesentre ganske tunge). 
De som er interessert i Tones hverdagsfilosofi (tenk positivt-ideologien har en ivrig fanebærer). 
Det er noe til de som er interessert i hud, hår og sminke, og noe til de som er mest interessert i kropp (Ibiza kommer i episode to). 
Selv de som utelukkende ser på for å la seg irritere av at noen ser på slikt får sitt: 
Her bys det raust på masse de kan irritere seg over. 

Nøkternt sett er «Tone» en utmerket arbeidslivsreportasje fra stjerne/kjendis bransjen. 
Den er godt klippet. 
Den makter å lage drama av små detaljer uten at det blir for masete. 
For det er et slit: 
Hovedpersonen må sminkes ustanselig. 
Hun må kles av og på. 
Hun må synge og flørte samtidig. 
Dette er alle småjenters popstjernedrøm. 

Hardt arbeid ligger også bak: 
Kropper skal deffes og romper skal løftes, men uten å bli for stramme. 
Her finnes ekspertise for alt, som en spankingscene fra helsestudio demonstrerer. 

Godt da at man har gjengen; Ledet av manager David Eriksen gjør de alt for at produktet Tone skal se best ut, holde humøret oppe og være positiv. 
Det er som å være på en permanent kick-off-event for selgere. 
Utenfor den indre sirkelen vaker media: 
De skal fores og tirres, slippes inn og holdes på avstand. 
Her er også Aksel Hennie i en birolle som elsker, med støttende utrop fra utkanten. 

Det er ikke dypt, men det er interessant. 
Det er noe i kombinasjonen av total alminnelighet og stjerneutstråling som gjør at mange lett kan leve seg inn i drømmen: 
Det kunne vært meg. 
Det er da man melder seg på Idol. 
Eller sender inn bilde til deiligst.no og håper på opprykk. 

Forholdet til media er som mellom løvetemmeren og løven: 
Det er løvetemmeren som går inn i buret, men hvis løven spiser henne er det løvens skyld. 
Selvsagt er det det. 
Dobbelheten og balansegangen vises godt fram: 
Pressen er interessert i kropp, salgsteamet leverer kropp. 

- Vi trodde vi skulle få et par forsider, men det ble seks, sier manager David Eriksen om Tones vovede video. 
Når hun skal intervjues om sin svenske duettpartner, instrueres hun i hvordan det skal legges flørtete tvetydighet i svarene i intervjuet. 
Så kan gjengen vekselvis være skadefro eller indignert når media biter på. 

I denne serien får vi nemlig se hvordan stjernelivet egentlig er. 
Som doku-drama, altså. 
