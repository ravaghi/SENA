Alternativ medisin
Old Crow Medicine Show har i 15 år spilt bluegrass med dødsforakten til et punkband. 
At de på sin fjerde fullengder har jobbet med Ted Hutt, produsenten til Flogging Molly og Dropkick Murphys, virker sånn sett helt naturlig. 
Sekstetten spiller kun på akustiske strengeinstrumenter, men låter likevel røffere og mer levende enn de fleste rockeband du kan komme på. 
Tekstene understreker at dette handler om noe mer enn bare å spille gammel musikk på virtoust vis. 
"We Don't Grow Tobacco" skildrer den moderne bondens kår. 
"Levi", den beste sangen her, er historien om sørstatsgutten som må dø i Irak. 
Balladene føles også verdifulle, både som pustehull mellom utblåsningene og fordi de viser hvor fint denne gjengen faktisk synger. 

I USA er beslektede, mer polerte band som Mumford & Sons og The Avett Brothers blitt store det siste året. 
Men Old Crow Medicine Show kom først, og er fremdeles morsommere å høre på. 
