Drepende drømmelag
Tre av metalens sterkeste vokalister slår seg sammen, og danner et beinhardt boyband. 
Suksess eller skandale? 

Akkurat som det er en drøm som går i oppfyllelse å se Coen-brødrenes Fargo-univers gjort om til en 10-episoders TV-serie, er det nesten uvirkelig å høre Troy Sanders (Mastodon), Greg Puciato (The Dillinger Escape Plan), Max Cavalera (Sepultura, Soulfly) og Dave Elitch (The Mars Volta) lage musikk sammen. 
Vi snakker fire band som på hvert sitt vis har skjøvet rock og metal ut av komfortsonen, gjennom villnisset og ut i landskap der bare pionerer møtes. 

De fire sammen i bandet Killer Be Killed...det må da gå galt med så mange sterke og forskjellige musikalske karakterer i samme rom? 
Jeg bekymret meg for at dette skulle bli fargerike legoklosser som ikke passet sammen, karaktersterke karer som prøver så hardt å markere seg at det blir stokkete, unaturlig og uinteressant. 
Og tre vokalister, hvordan skulle det gå? 

"Wings of Feather and Wax" går rett på sak, Troy Sanders lett gjenkjennelige stemme legger seg elegant oppå et drivende riff, før Mike Patton-arvtakeren Greg Puciato viser metalverden hvordan melodier skal gjøres. 
Men hvor blir det av Max Cavalera, hører jeg Sepultura-fansen rope i redsel? 
Etter et lite breakdown, er han brått på plass i høytalerne, sint og revolusjonær som bare han kan være. 
Og gjett om han roper "Arise! Arise!", hehehe. 
Max klarer ikke å dy seg for en frekk - om enn noe åpenbar - Sepultura-referanse. 
Stemmene deres passer perfekt sammen, som et metalens boyband som jobber sammen og ikke mot hverandre. 

Hør "Wings of Weather and Wax" og "Face Down": http://youtu.be/eJE_V3QACRk 

Overgangen til "Face Down" er like sømløs som de beste Mastodon-konsertene jeg har sett, og selve låten kan fort bli årets overraskelse på metalklubbers hemmelige dansegulv. 
Barisvennlig sak, med andre ord. 
For i motsetning til hva man er vant til å få fra 3/4 av Killer Be Killed (alle minus Max) er dette mye mer moshpit- og metalvennlig enn designet for øretelefoner. 
Store riff, enkle melodier, voldsomme mengder overskudd, punkete holdning og festivalvennlige refrenger, med unntak av et par litt anonyme låter er Killer Be Killed en bemerkelsesverdig god plate. 

Andre høydepunkter er "I.E.D.", som har vært på nett noen uker, og "Curb Crusher", som er tyngre og mer breial enn en elefant på badevekten til Fotballfrue. 
Killer Be Killed er kanskje mest av alt et artig sideprosjekt for de involverte, men gjennom hele albumet låter det av overskudd og riffentusiasme, som et hvilket som helst kjellerband som er klare for noe stort. 

For Killer Be Killed er neppe tenkt som noe langtlevende prosjekt, men de 11 låtene bandet leverer har potensial til å få kultstatus blant metalpublikummet. 
Akkurat slik Down ble mytiske etter debutalbumet, eller Nailbomb, et av Max Cavaleras forrige prosjekt, ble et band man dro frem på fest for å overbevise folk. 
Om 10-15 år kommer Killer Be Killed til å være den lille gullskatten man anbefaler nye fans av Dillinger, Mastodon og de andre av dagens store metalband. 
