Konsertanmeldelse:Stein Torleif Bjella 

Raust mørke - som like gjerne kunne avsluttet kvelden. 

KONSERT: 
Stein Torleif Bjella 

STED: 
Øyafestivalen, Oslo 

PUBLIKUM: ca. 3000 

AKTUELT ALBUM: 
«Heim for å døy» 

Senere i kveld spiller Todd Terje årets siste konsert på Øyas hovedscene. 
Det kunne like gjerne vært Stein Torleif Bjella. 

Hans mørke melodier og tekster rundt - om ikke alltid mørke, så i alle fall mørkgrånyanserte - sinn, hadde vært perfekt for en fullstappet Tøyenpark etter solnedgang. 
For hvorfor skal vi egentlig sitte og hygge oss over andres miseré i tidlig ettermiddagssol? 

Vel, den eneste sanne fryd er som kjent skadefryd. 
Og ålingens karakterer strever og sliter med det meste. 
Eller som han avslutter «Undergang» - «Slik kan det gå når de snakkar for mykje med dekk sjølv». 

Det er for øvrig én av bare to låter fra den staselig blådresskledde mannens siste album på dette settet, som i stedet for å streve rundt på demninger og slite med idiotisk enveiskjærlighet fokuserer på den, må man nå få lov til å kalle den, moderne klassikeren «Heidersmenn». 

Halvparten av settet tas derfra, og tittellåten får en kledelig «Heart Of Gold»-munnspillsolo fra Norges mest effektive multiinstrumentalist, Geir Sundstøl. 
«Psykisk kan du vera sjøl» introduseres som en historie om manglende endringskompetanse og svake kursresultater. 
Mens «Tre viku» får mer sag, siden det «illustrerer best gleden ved å være sørgmodig.» 

Det interessante er at låtutvalget virkelig illustrer hvor sterkt og konsistent Bjellas univers er. 
Det er av og til vanskelig å huske umiddelbart hvilket album låtene kommer fra, spesielt siden de fleste har fått et kjappere og mer bluegrassaktig preg. 

De er på en måte frigjort fra de stadig mørkere albumarrangementene til produsent Kjartan Kristiansen. 
Resultatet er gjennomgående tøffere, mer skranglete, skjevere - men ikke minst morsommere. 

Selv fra en med med dobbelt fornavn, og resten fra oppe i lia. 
