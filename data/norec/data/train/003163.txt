Hedwig and the Angry Inch
Glamrockeopera på kino! 
Møt Hedwig. 
Transvestitten som gir deg en flott filmopplevelse. 
Han viser deg henne på en beundringsverdig måte. 

Hedwig er litt av et bekjentskap! 
Hun ble født som Hansel i Øst-Berlin og måtte kjønnopereres for å kunne gifte seg med en amerikansk offiser. 
Etter hjemkomsten til USA stikker han av med en annen gutt. 
Sånt kan gjøre en transe sint! 

Nå er Hedwig på turne med backingbandet The Angry Inch og synger om sitt bisarre liv på restauranter med 50-åringer som holder seg for øra! 

Han får henne ut 

Dette er filmatiseringen av en rockeopera som har gått susende bra i New York i flere år. 
Overgangen fra scene til film må ha gått kjempebra, for dette er et svært underholdende og morsomt rocke-eventyr som også har alvoret på lur. 

Manusforfatter, regissør og hovedrolleinnehaver John Cameron Mitchell gjør en super prestasjon som Hedwig. 
Bak sminken og under parykken befinner det seg et menneske og han får henne ut på en beundringsverdig måte! 

Pinlige tekster 

Musikken er kanskje ikke all verden. 
Det er litt langt mellom de fengende refrengene og noen av tekstene nærmer seg det pinlige, men Hedwig har attitude så det holder og rockefot så det smeller fra de høye hælene. 
Hennes kolleksjon av sko og klær er et kapittel for seg. 

Kostymedesigneren har virkelig utfoldet seg med liv og lyst og Great Garlic Girls kommer til å DØ når de ser dette på kino! 
Hun er også smakfullt sminket under mottoet "Alt som glitrer er gull!" 

Herlig skrudd 

Du synes kanskje at premisset for filmen hørtes veldig merkelig ut? 
Og det er det! 

Dette er en herlig skrudd film med mange morsomme mennesker. 
Det kan bli lenge til neste glamrockeopera på kino, så få med deg Hedwig før det er for sent. 
Hun er nesten like interessant og morsom som Den fabelaktige Amelie 
