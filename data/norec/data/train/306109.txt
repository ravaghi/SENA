Topplåter betyr ikke nødvendigvis toppshow
«Årets låt»-vinneren Hkeem har fortsatt mye å gå på live. 

BYLARM: 
Mulighetene for norske rappere har for alvor blitt eksemplifisert gjennom lynkarrieren til 20 år gamle Abdulhakim Hassane. 
En jovial fyr som plukket opp mikrofonen for knappe to år siden, og etter et par lovende singelslipp (og ikke minst den heftige meta-versjonen av Kaveh sin Stormzy-remix 
«Hold kjeft») skjøt gullfuglen med Spellemann-vinneren «Fy faen». 

På dette tidspunktet hadde Universal Music sitt nye og for en gangs skyld «urbant» kompetente A&R-team; (nå mer Def Jam Norway) allerede sikret seg signaturen til Stovner-rapperen, som også klarte kunststykket å følge opp sitt nevnte gjennombrudd med hit-comboen «Urettferdig» (m/ Unge Ferrari) og «En som meg». 

Ikke på hjemmebane Nedslagskraften i ungguttens foreløpige katalog kunne bevitnes på førstehåndsbasis da han varmet opp for Arif og Ferrari i Oslo Spektrum, og fikk med seg publikum som om han var kveldens stjerne. 

Da han lørdag kveld inntok DOGA for sin andre og siste Bylarm-opptreden i år, var gjennomsnittsalderen derimot et godt tiår høyere enn i desember. 
Et på ingen måte fiendtlig publikum, men med atskillig større motvilje når det kom til å slenge hender i været og andre engasjerende oppfordrendinger som gjerner følger med en rapkonsert. 

Innledet av «Ghettoparasitt» ble åpningen derfor også noe seig for en sal med både en og to ironiske «yo-bevegelser» innenfor undertegnedes synbare radius. 
Det samme kan sies om den enda ikke utgitte låta («Lever livet som en movie»?) han presenterte etter «Urettferdig», som jeg i skreven stund ikke vil beskrive som noen ny åpenbar hit. 

Misbrukte sjansene for scene-klimaks ​Da det etter drøye ti mintutter var tid for «Fy faen», kom den store hiten uventet brått på, og ble et bevis på viktigheten av å tålmodig bygge opp et show til sine velfortjente klimakser. 

Godt oppvarmet av «årets låt» var «En som meg» derimot et hyggeligere høydepunkt i sammenhengen, før det nye (og fin-fine) samarbeidet «Fortjener mye mere» med tvilling-duoen Eddy X 
Zino fikk avrunde kvelden i sann hiphop-tradisjon. 
En kul gest når man selv har fått en plattform å vise seg fram på, men ikke nødvendigvis den beste finalen for egen konsert.​​ 

Låtene til Hkeem fokuserer mye på hardt arbeid før man kan høste sine frukter, men akkurat denne lørdagskvelden var det dårlig med overtidsjobbing. 
