Konsertanmeldelse:Lady Gaga 

Glissen sal. 
Glissent innhold også. 

KONSERT: 
Lady Gaga 

STED: 
Telenor Arena, Bærum 

PUBLIKUM: 
Ca. 5500 

AKTUELT ALBUM: 
«Artpop» 

Hva skiller en Lady Gaga-«artrave», enn si et «artpop ball», fra en mer normal Lady Gaga-konsert? 

Fargene. 
De er flere og grellere, i tråd med rave-estetikken. 

Ellers: 
Fint lite. 
Om vi ser bort fra at vi får mindre «pop», og flere «beats» uten skikkelige melodier å pynte seg med. 

Lady Gaga ba om trøbbel da hun kalte sitt nye album nettopp «Artpop». 

Det var ikke rent så lite frekt: 
I popmusikken er det helst vi lyttere, ikke artisten selv, som kan dytte musikken opp til en slik elevert status. 

Det bryter med det fornuftige «show, don’t tell»-prinsippet, og lukter desperat. 

Hvori ligger så «kunsten» i Gagas forsøk på å stelle i stand en neonlysende «rave»? 

Det er ikke så godt å si. 

Innholdsmessig holder hun seg med det vanlige motivasjonscoach-opplegget sitt: 
Vi kan også bli som henne, bare vi «tror på oss selv». 

Vi er «born this way», og vakre alle som én. 

Det er ikke noe galt i dette budskapet. 
Det er veldig ålreit. 
Men hun har formidlet det før, faktisk i en seks-syv år nå, og å pakke det inn i ecstastyinnpakning er ikke tilstrekkelig for å få det til å føles nytt. 

Og slett ikke tilstrekkelig for å få det til å bli «art». 

Gagas kunstteoretiske ballast føles i det hele tatt nokså begrenset. 

Hun oppdaget kanskje Andy Warhol via David Bowie, eller omvendt. 
Er nok god busse med Jeff Koons, og har sikkert «speedial»-status på mobilen til moteverdenens überführer Anna Wintour – i alle fall en stund til. 

Vel, nyrike russere kjøper det sikkert. 

Gaga er neppe ferdig. 
Madonna har for eksempel gjenoppfunnet seg selv et utall ganger. 

Dersom popkarrieren likevel skulle gå skeis – vel, så har hun definitivt en fremtid i det musikalske teateret. 

Lady Gaga har i det hele tatt mye å by på. 
I 2014 nøyer hun seg dessverre med å avspise oss med sterkere farger, og lite annet. 
