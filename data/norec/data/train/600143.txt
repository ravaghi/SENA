Energisk fyllesyke
Regi: 
Todd Philips 

Manus: Scot Armstrong, Graig Mazin 

Skuespillere: 
Bradley Cooper, Zack Galifianakis, Ed Helms 

Sensur: 
15 år 

Denne komedien har en logisk brist, en brist som fratar fyllesyken dens gru. 
Nemlig slik: 
De tre involverte her husker ingenting av hva de har vært med på, det er et klassisk element av å være fyllesyk. 
Men fysisk er de energiske, full av oppfinnsomhet og pågangsmot. 
I en virkelig fyllesyke er du tappet for energi, du er på et lavmål hva angår hjernekapasitet, du er uttørket og du er sitrende av angst og av en ubestemmelig dårlig samvittighet. 

Som i den første «Hangover»-filmen fra 2009, er de tre gutta på utdrikkingslag. 
Igjen. 
Det er den samme fyren de var på utdrikkingslag til i den første filmen. 
Bare med den forskjellen at bruden er ny og Las Vegas er skiftet ut med Bangkok. 
Og de tre våkner opp på et ukjent hotellværelse. 
Og han som skal gifte seg er blitt tatovert i halve ansiktet. 
Og de har en ape på værelset. 
Og en fjerde person, brudens 16-årige bror, er forsvunnet. 

Hva har de gjort? 
Hva har vært med på? 
Spørsmålene besvares etter hvert. 
Og noen av svarene er morsomme, virkelig morsomme, på en rabalderaktig måte. 
Noen er vulgære. 
Og noen er bare triste og dumme. 
Og et par av dem er livsfarlige. 
Og slutten er, som i den første, full av motbydelig dobbeltmoral. 
Men regien er kjapp, med tunga helt rett i munnen. 
