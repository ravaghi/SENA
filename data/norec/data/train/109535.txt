Super Furry Animals «Dark Days/Light Years»
(Rough Trade / Indie Distribution) 

Hårete igjen. 

Selv om forrige album «Hey Venus» fra 2007 glimtet til med et par strålende låter, virket notorisk uforutsigbare Super Furry Animals noe konforme. 
Waliserne har helt tydelig bestemt seg for å skru seg til med «Dark Days/Light Years». 

Det er både mer rocka og bærer med seg noe av konseptfølelsen man sitter igjen med fra mesterverkene «Rings Around The World» og «Phantom Power». 
Gitarriffene står sentralt i de flerstemte melodiene, og electronicaen er som alltid en del av krydderet med vokalist Gruff Rhys' dype røtter i sjangeren. 

SFA er på mange måter surfrockens svar på Radiohead (som er mer emo), og befester nok en gang sin posisjon som undergrunnens mest underholdende band med substans. 

ANBEFALTE KJØP: 
«Moped Eyes», «Cardiff In The Sun», «The Very Best Of Neil Diamond», «Lliwiau Llachar», «Pric». 
