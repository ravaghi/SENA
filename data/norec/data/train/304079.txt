Ikke storslått nok
BBC Americas første storserie «Ondt blod i New York byr på kuler og krutt, men er ingen kanon. 

Ti år er gått siden regissør Martin Scorsese svidde av 97 millioner dollar for å gjenskape det beryktede Five Points-distriktet anno 1863 i storfilmen «Gangs of New York». 
Det samme fascinerende miljøet, bare ett år seinere, er utgangspunktet for BBC Americas første egenproduserte storsatsing, TV-serien «Copper». 

Det er imidlertid tydelig at BBCs amerikaavdeling ikke har hatt samme budsjett som Scorsese. 

Det ser ikke ut til at serieskaperne Tom Fontana og Will Rokos har rådført seg med sine mesterlige BBC-kolleger over kjølen, heller. 

De første episodene gir nemlig ikke den store historiske skildringen av New York i 1860-åra som kanalen har forespeilet. 
Det vi får, er ganske fengende krim satt i et lite troverdig miljø med en lite troverdig helt. 

Kontraster Hovedperson er den irske politietterforskeren Kevin Corcoran (Tom Weston-Jones), en overmåte edel «copper» som likevel ikke kvir seg for å skyte først og spørre etterpå. 
Bak ulmer en historie om da han vendte hjem fra krigen og fant datteren drept og kona forsvunent. 

Sammen med irske politikolleger vanker han i miljø som spenner seg fra horehuset til stua til den rike overklassekompisen Robert Morehouse (Kyle Schmid). 

Når ei ung jente blir funnet drept, tar han henne med til sin gode venn, den sorte legen Freeman, som til alt overmål bedriver uoffisielle, avanserte rettsmedisinske undersøkelser på kjøkkenbordet. 

Krimhistorien, en klassisk pedofilisak, impliserer alle samfunnslag. 
Her blir vi speilet et klassedelt Amerika, fra et utall irer som klunker i seg whisky til den rike, overmåte opplyste humanisten, fru Haverford (Anastasia Griffith). 

Et irsk overmenneske Fattig som rik, de føles for det meste stive og sjablongaktige. 
Humor, som britene er gode på å snike inn, har amerikanerne ikke kostet på seg. 
Mest sjablongaktig er Corcoran. 
Han utviser umenneskelig styrke. 
Han kan glatt slå ned fire mann på egenhånd. 

Selv med beinet brukket tvert av, hopper han inn og ut av vinduer. 

Det er god driv og mye handling. 
Som krim fra tida før DNA-analyser, er det grei underholdning. 
Men en storslått skildring av et Amerika i emning, herjet av borgerkrig, opptøyer og rasekonflikt, er det ikke. 

Anmeldelsen er basert på de første fem episodene. 
