Vår mann i gissel-bransjen
Ny runde med britisk krimserie som nok en gang bæres av Trevor Eve. 

TV-KRIM: 
Jesus må nok en gang ha oss unnskyldt for at vi nok en gang ikke skriver om hans lidelser, men bruker tid på en britisk kriminalserie. 
I år som i fjor gir TV2 oss et innblikk i hvordan det er å være en av verdens beste gisselforhandlere. 
I rollen som Dominic King finner vi igjen Trevor Eve som nok mange vil kjenne godt fra den solide serien «Kalde spor». 

Forrige påske tok Mr. King oss med til Sør-Afrika der det var en ingeniør som var blitt kidnappet, i år er handlingen lagt til India. 

Kan sitt fag 

Et foreldrepar blir utsatt for en forbrytelse. 
Skurkene får panikk og kidnapper parets sønn som sammen med kidnapperne etter hvert ender opp sammen med vettskremte turister i en buss. 
Det hele virker dønn fastlåst, og det kan ende opp med et helvetes blodbad. 
Rett mann for å unngå dette om bord på turistbussen, ja det er King. 

Han kan sitt fag til fingerspissene og hans motto er fortsatt; du skal aldri lyve. 
Ganske smart manusidé. 

På privaten er det fortsatt ikke alt som stemmer for den dannede gisselforhandler. 
Men, han makter på underlig og sedvanlige vis å få det sånn noenlunde til å fungere, men det er også i dette spenningspunktet, den indre og ytre dramatikken, som gjør miniserien «Forhandleren» vel verdt å låne noen påsketimer til selv om du på en måte føler at du har sett liknende serier tidligere. 

Spenning 

Og, som det er sagt opptil altfor mange ganger tidligere, britene er ganske suverene til å lage serier som ikke alltid er like opplagte, velsmurte og forutsigbare som masseproduksjoner fra USA - selv om det derfra også i det siste åra har kommet flere lekkerbiskener. 

«Forhandleren» har et solid knippe skuespillere på lønningslista, men vi holder våre gule knapper inne for Trevor Eve. 
Han er bærebjelken i dette tidvis underholdende og spenningsdrevne krimdramaet. 

Du blir verken klokere eller et bedre menneske av å følge minithrilleren, men noen ganger er det greit å la spenningen sitre også. 
