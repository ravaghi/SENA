Film:Sutrende skilsmisse 

Denne nederlandske barnefilmen tar opp skilsmisse fra et barns perspektiv. 
Likevel er den sjelden dyster, men heller småtrist mellom de komiske partiene. 

Vi følger gutten Tony i året før han blir 10 år. 
Det starter med at kranførerpappaen og mammaen (som jobber i servise-butikk og baker kaker) er lykkelige sammen. 
Men så blir faren transportminister, spesialplukket av dronningen, og moren klager over at faren alltid kommer sent hjem. 
Når hun kaster ham ut starter en lang rekke forviklinger som inkluderer en slem sekretær, en rekke kran-kjøretøyer og et ball på slottet. 

Mens det eventyrlige aspektet i «Tony 10» fungerer greit, komplett med at dronningen blir Tonys venn og medsammensvorne, er det den realistiske biten som er vanskeligst å tro på. 

Moren reduseres til en sutredame som forteller Tony at faren har blitt «helt gal» og forelsket i en finere dame, mens faren fortsatt er en helt: 
En kjempeflink minister som bare har forelsket seg i den sexy sekretæren. 

«Tony 10» er blitt en lettbeint fortelling om et tungt tema. 
Det er befriende at slutten ikke følger stereotyp oppskrift, men underveis går filmen i litt for mange klisjéfeller. 

INGVILL DYBFEST DAHL 
