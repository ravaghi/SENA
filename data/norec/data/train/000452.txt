2010 FIFA World Cup
Ball! 
Ball, sier du? 
Ja, ball! 
FOTBALL! 

Denne anmeldelsen er basert på Xbox360 og Wii-utgaven av spillet. 

Fire år er gått siden Zinedine Zidane skallet ned Marco Materazzi, og i år vil verdensmesterskapet i fotball foregå i Sør-Afrika. 
Som om det ikke kommer nok fotball spill i året fra før av, så får vi denne gangen servert en modifisert utgave av FIFA10. 

Det skal likevel nevnes at det er lagt til en hel del ny funksjonalitet til VM-spillet, og jeg kan allerede nå avsløre at jeg har ligget i hard og bitter strid med både Nord-Korea, Burkina Faso og Nigera. 
Det norske landslaget har virkelig fått kjørt seg. 

Hva er nytt? 

Det er knapt et halvt år siden FIFA10 kom ut i norske butikker, og da skrev vår anmelder Alexander Fredriksen dette om spillet: 

- ... spillbarheten fått en overhaling - på godt og vondt. 
I FIFA 09 var forsvaret selve fundamentet i laget, tryggheten som sjelden fant på noe sprell. 
Men i FIFA 10 er det trygge elementet totalt fraværende. 
Forsvarerne oppfører seg som hodeløse høns, noe som er svært frustrerende for dem som ønsker å vinne på grunn av ferdigheter - og ikke tilfeldigheter. 

Dette er stort sett likt i 2010 Fifa World Cup, og fremstår som spillets største svakhet. 

Ellers er det igjen mulig å ha straffekonkurranser, om en viktig kamp skulle ende 0 - 0. 
Og du kan ta kontrollen over et landslag for å tjene opp poeng mot nye trofeér og du kan bruke din tidligere Virtual Pro-status. 

Alle stadioner er naturlig nok byttet ut med de offisielle, følelsen av å spille i et VM er noe EA har klart å formidle. 

Spillet kommer også ut til en mengde forskjellige konsoller, noe som må bety stor variasjon mellom spillene. 
Fra den mer kjente spillmekanikken i Xbox360- og Playstation 3-utgavene, til et mer tilgjengelig spillsystem på Wii. 

Tilgjengelig? 
For noen 

2010 Fifa World Cup sin største fordel på nettopp Wii-konsollen er at det er veldig lett for alle å plukke opp. 

Du kan velge mellom flere forskjellige kontrollsystemer, som involverer både den klassiske spillkontrolleren og Wii-mote + Nunchuck. 
Det mest interessante syns jeg likevel er spillets "All Play"-modus. 

Skjermbilde fra spillet. 
Foto: EA 

Her styrer spillet all bevegelse av fotballspillere, og du kan kun konsentrere på å sentre, skyte og takle andre spillere. 
Dermed åpner denne serien med seriøse fotballspill seg ordentelig for absolutt alle. 
Det er enkelt og greit å forstå. 

Bestemor kan være med å bidra på banen sammen med minste mann, mens du selv kan velge en mer avansert tilnærming. 

Dessverre gjør denne store valgfriheten det vanskelig å balansere spillet, noe som gjør at jeg i Wii-versjonen uten større problemer kunne ende med resultater i størelsesordnen 7 - 2 (Norge mot Argentina journ. anm.) på vanlig vanskelighetsgrad. 

På Xbox360-versjonen endte jeg derimot stort sett opp med 0-0 resultater mot alle land. 

Hurra for (fot)ball! 

2010 Fifa World Cup har med andre ord overtatt de fleste problemene til sin forgjenger, men legger til en mengde nye muligheter og funksjoner. 
tilgjengeligheten på Wii er også en viktig funksjon. 

Og så må det legges til at spillet har et særdeles godt lydspor, med artister som Santigold, Florence and the Machine og Buraka Som Sistema. 

Jeg gleder meg til 11. juni! 
