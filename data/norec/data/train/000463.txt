Joe Danger
Motorsykkelfest på plattform! 

Du har sikkert spilt BMX eller Dare Devil eller Dirt Bike eller et annet av de hundre tusen sykkelcrossspillene som finnes på nettet. 
Da har du noe bedre i vente. 

Sjarmerende historie 

Joe Danger var en lovende stuntmotorsyklist som fikk karrieren ødelagt av en lei skade før han kom til topps i stuntsjåførmiljøet. 
Det så lenge stygt ut, og legene trodde Joe aldri ville bli i stand til å gå igjen. 
Men Joe kontret alle dystre spådommer og er tilbake på setet. 
Og det er jeg som skal hjelpe ham til topps. 

Hello Games har satset på toppskårfaktoren. 

Denne lille historien er alt som skal til for at jeg er hekta. 
Joe er en tvers gjennom fin fyr med en liten ølvom klemt inn i en rød stuntdrakt. 

Little Big Motorcycle!! 

Joe Danger finnes i Playstation Store, og er et plattformspill i "to og en halv D", som min kollega Martin i Filmpolitiet kaller det. 
Det vil si akkurat det samme som Little Big Planet; en ser det fra siden, men det finnes også dybde i bildet som gjør at en kan hoppe mellom "filer" på banen. 
Og det må en etter hvert gjøre for å unngå å smelle i veggen. 

Underholdningsverdien er størst i enten enkelt- eller flerspiller. 
Jeg klarer ikke å bestemme meg for hvilken, fordi Joe Danger er et slikt spill som ikke bare handler om å komme først i mål, det låner også litt av Super Marios behov for å samle alle stjernene og bonusgjenstandene på brettene. 
Da blir det mye lirking og knoting, akkurat som jeg kjenner det fra mange andre crossykkelspill, akkurat slik jeg elsker det. 

Å bli slått av en jypling 

Selv om jeg varma opp en god del med innledende runder og gjorde unna hele opplæringsdelen, klarte min kollega Rune å knuse meg åtte av ti ganger, uten trening. 

Jeg er ikke sur lengre. 

Men dette viser at Joe Danger er intuitivt, og er det noen som ikke liker intuitivt? 
Nei. 
Det eneste som kan suge litt i flerspillermodus, er at brettene er korte. 
Og at det ikke finnes flerspiller over nett, bare lokal flerspiller med delt skjerm. 

Noe suger, noe annet blåser 

Det som blåser mest i Joe Danger, er sandkassa. 
Her kan du bygge dine egne brett, som kan være så lange og innviklede og tidkrevende du bare vil. 
Og du kan dele brettene med vennene dine etterpå. 
På nett. 
Samtidig kan du holde styr på om vennene dine har slått noen av rekordene dine siden sist du spilte. 

Og det er det Hello Games har satset på; toppskårfaktoren; at alle Joe Dangere der ute sitter og radbrekker kontrollere helt til de slår Torfinns toppskåre. 
