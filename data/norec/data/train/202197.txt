Trekker imponerende bra
NICE (Autofil/DinSide): 
Volvo V60 
D4 har bare fire sylindre, men det gjør ikke så mye. 
Den er et utmerket valg for nordmenn uansett. 

Solen skinner, det er 25 grader, og jeg kjører i vakker fransk natur. 
Dessverre er ikke alt så bra som jeg skulle ønske. 
Jeg synes blant annet at den nye Volvo D4-motoren, som enkelte har hyllet opp i skyene, kakler uventet mye på tomgang. 

Men under selve kjøreturen imponerer motoren stort. 
Girkassen med åtte trinn er fint harmonisert med motoren, men kunne kanskje vært enda et hakk kvikkere under virkelig frisk kjøring. 

Et utmerket valg 

Selve motoren trekker imponerende bra, og momentregisteret er jevnt og sterkt. 
Det betyr at D4 vil være et utmerket valg for det norske folk, og kombinert med de særdeles lave tallene hva angår utslipp og forbruk er motoren nærmest skreddersydd for norske forhold. 

Alle motorene er for øvrig utviklet i Sverige av Volvos folk, og vil bli bygget ved Volvos egen motorfabrikk i Skövde. 
For en som synes ABBA er ti ganger bedre enn alt som Beatles, Rolling Stones, Led Zeppelin, U2, Pink Floyd og Bruce Springsteen noensinne har laget, er sånt trivelig å vite. 

Alle de nye motorene er tilgjengelige i Norge, men vil du ha firehjulstrekk må du fortsatt ta til takke med den gamle motorfamilien. 

Volvo V60 er en flott stasjonsvogn, og den nye motoren imponerer. 
Men etter å ha prøvd både D4 og den 306-hesters sterke T6 (flott motor) konstaterer jeg at jeg fortsatt foretrekker min Plymouth Roadrunner med 8,2-liters V8. 
Den er kanskje en dinosaur, men en Triceratops er kulere enn en sardin. 

Gjerrig på drivstoff 

Fire sylindre har helt siden bilens barndom vært regnet som puslete greier. 
Lite kubikk, lite hestekrefter, lite moment og lite lyd har alltid vært fasiten. 

Men, den har alltid hatt en stor fordel framfor sine større sylindersøsken: 
Den bruker lite drivstoff. 

I dag er man i stand til å trylle fram relativt stor effekt fra fire sylindre, samtidig som forbruket fortsatt er lite. 
Ikke så rart, da, at de fleste bilprodusentene går for færre sylindre, inkludert Volvo, som er særdeles stolt over sine nye rekkefirere. 

Antallet er ikke viktig 

På pressekonferansen i Nice, Frankrike, var det for øvrig en offensiv innstilling vi møtte fra Duncan Forrester, Volvos visepresident for merkevare og PR. 

-Antallet sylindre er ikke viktig, sier han. 

Det er nok en kontroversiell påstand for mange i bilmiljøet, men samtidig er det bra at Volvo tenker offensivt på dette området. 

-Vi slår de fra Bayern når det gjelder hestekrefter per CO2, fortsetter Forrester. 

Det er i så fall imponerende, for blant annet BMW er ekstremt flinke når det gjelder effekt sett i forhold til CO2. 
Men det kommer mer fra Volvo: 

- Vår nye motorfamilie har så mye krefter at de vil få alle V8-motorer til å bli dinosaurer. 

Se flere bilder av Volvo V60 D4: 

D4 - diesel 

Den nye Drive-e motorfamilien som Volvo er så stolte av er alle to-liters, firesylindrete motorer. 
Mest populær blir den nye twin-turbo dieselen D4, som med 181 hestekrefter og solide 400 
Nm kun slipper ut 99 gram CO2 per kilometer, og har et forbruk på 0,38 liter per mil med manuell kasse i S60 eller V60 (se faktaboksen for de samme tallene med automat). 

Det er sensasjonelt bra når man tenker effekt kontra utslipp og forbruk, og jeg skjønner at Volvo er umåtelig stolte over å ha oppnådd slike tall. 
I Norge vil en S60 med D4 koste 375.300 kroner, mens en V60 vil koste 390.300 kroner (begge med manuell kasse). 
I XC60 vil prisen bli 481.300 kroner. 

Formidabel jobb 

Det finnes også en T5 bensin med turbo på 245 hestekrefter, og som kun leveres med automat. 
I S60 har den et utslipp på 139 gram CO2/km, også det særdeles imponerende. 
På toppen av haugen står helt nye T6 bensin, som varter opp med både kompressor og turbo. 
Den stiller med 306 hestekrefter, men har bare 149 gram CO2 per kilometer, og et forbruk på 0,64 liter per mil i S60 med automat. 

Sammenlign det med den gamle T6 rekkesekseren som hadde 304 hestekrefter, et utslipp på 231 gram CO2 per kilometer og et forbruk på 0,99 liter per mil i den samme bilen (riktignok med firehjulsdrift), så skjønner du at Volvo har gjort en formidabel jobb. 
