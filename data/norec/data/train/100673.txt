Kringkastingsorkesteret og Peter Szilvay
Simax 

Med denne cd-en med Kringkastingsorkesteret og dirigent Peter Szilway er Edvard Fliflet Bræins tre symfonier innspilt for første gang. 

De ble skrevet i forskjellige faser i komponistens liv og er dermed ganske ulike i formen: Nr. 1 er fra 1950 og har ikke så lite nasjonalromantikk i seg, nr. 2 er fra 1955 og er skrevet i et tydelig neoklassisk tonespråk, mens den tredje og siste er fra 1968 og ligner mest på et symfonisk dikt, med en del modernistiske trekk. 

Av de tre symfoniene er det nr. 2 som har det største spennet, de fineste melodiske frasene mot slutten av første sats, og en scherzo med en sånn snert og lekenhet at man ikke kan unngå å bli begeistret. 

Og KORK og Szilvay fremfører musikken med klarhet og nyanseringsevne som det står stor respekt av. 
Dette er Peter Szilways cd-debut, og den er meget solid. 
I og for seg en meget god innspilling, men selve musikken kan i dag fremstå som litt middels spennende, man synes liksom man har hørt lignende før, og det er rett og slett det som trekker ned. 
