NRKs nye julekalender:Fenger fra første stund 

NRKs splitter nye julekalender er rett og slett knallbra! 

TV-première: 
«Julekongen» Manus: 
Lars Gudmestad og Harald Rosenløw Eeg Regissør: 
Thale Persen Egenprodusert ny julekalender i 24 episoder NRK Super kl. 18.00 1.-24. desember 

Etter utallige år med blånisser og rødnisser, kommer NRK endelig med noe nytt. 
«Julekongen» er en spenstig nysatsning og en historie om vennskap, riddere og magi. 
VG har sett de første to episodene og er allerede hekta. 
Dette skal ikke barna få lov til å ha for seg selv! 

Det er noe litt «Harry Potter»-, «Narnia»- og «Mio min Mio»-aktig over «Julekongen». 
Proffene Lars Gudmestad og Harald Rosenløw Eeg har skrevet manus - og det synes! 
Serien kommer til å fenge barna med sitt enkle budskap og lekne elementer, og den kommer til å fenge de voksne med humor og den ekstreme karikeringen av et forstadsmiljø der alle mennene måker snø på likt. 

Og NRK gjør som store internasjonale serier og setter standarden allerede fra introlåten som både er kul og passe storslagen. 
Dette lover virkelig bra. 

Etter de to første episodene aner vi bare omrisset av en stor historie. 
Men vi rekker fint å bli kjent med den smarte niåringen Kevin og hans fantastiske rekkehusfamilie - der den huslige pappaen spilles av Bjarte Tjøstheim (han gøyale rare fra «Radioresepsjonen») og Tone Mostraum er mammaen (en overivrig politibetjent). 
Vi tror på begge - og ler veldig av begge. 
Vi tror også på barneskuespillerne som virkelig gjør en god jobb. 

Og selvsagt er det en liten Draco Malfang her: 
Rikmannsgutten Peder Krohn, Kevins onde fiende på skolen som har bestemt seg for at hans julekalender dette året skal være å gjøre livet mest mulig kjipt for Kevin hver dag frem til jul. 

Hemmelig hule i skogen 

Det ser mørkt ut for Kevin når familien får tilbud om å feire jul hjemme hos Peder siden deres eget hus viser seg å være fullt av sopp (som selvsagt ser ut som fluesopp - humor!) 

Men Kevin har en hemmelig hule i skogen der han slipper unna Peder og slitsomme familiemedlemmer. 

En dag oppdager han en tunnel i hula - og på den andre siden kommer han inn i en grønn skog som oser magi. 
Han treffer blant annet på to dumme riddere som ransaker ham og finner noe de tror er et farlig våpen - en rød tusj. 
Kevin er tydelig kommet inn i en helt annen verden og tidsepoke. 
Både barn og voksne kommer til å le høyt når ridderne prøver å si «tusj». 

Kevin rømmer fra ridderne og tilbake gjennom hula til vinteren på hjemstedet Sølvskogen. 
Men hva skjer neste gang han går inn i den grønne verdenen som heter Ridderdalen? 
Det vet ikke vi, men vi er supernysgjerrige og gleder oss stort til fortsettelsen. 

Anmeldt på bakgrunn av de første to episodene. 
