Rage
Postapokalyptisk helvete. 

Postapokalyptiske spill er populære, kanskje det er fordi vi har en trang til å vite hva som skjer når den verden vi lever i går under? 

Spill som tar utgangspunkt i nåtiden kan være spennende (Heavy Rain), men spill som fortellermedium er i min mening enda bedre til historier om fremtid, mot, ondskap, fantasi, eventyr og moral. 

Rage tar deg med på et postapokalyptisk eventyr som ligner Fallout-serien og Borderlands, men har en egen vri på det hele. 

Kometkatastrofe 

Verden trues av en komet, og utvalgte mennesker blir puttet i arker (kontainere designet for å bevare liv under alle forhold) for å sikre menneskeartens overlevelse. 

Som den eneste overlevende i din ark, våkner du i 2029. 
Verden utenfor er ikke slik den var da du gikk inn, et øde landskap utenfor viser at klimaet har gått til helvete etter kometkatastrofen. 

Lovløshet og ressursmangel dominerer, det er den sterkestes rett som gjelder. 

Det velkjente, og annerkjente, spillstudioet id Software står bak Rage - fra før er de mest kjent for Quake-serien og Doom-spillene. 
Dette spillet står med andre ord på skuldrene til giganter i spillhistorien. 

I likhet med sine forgjengere er det førstepersonsperspektivet som gjelder, den største forandringen er sjangerblandingen - dette er ikke et vanlig FPS-spill (first person shooter). 

Mye nytt under solen 

Jeg håpet kanskje at selskapet som var med på å definere FPS-sjangeren, nå skulle overraske med noe helt nytt. 
Jeg ble litt overrasket. 

Rage er i utgangspunktet et helt tradisjonelt skytespill, men henter mange elementer fra rollespill og bilspill (!). 
På toppen av det hele er alle delene utrolig polert og velprodusert. 

Rollespillelementene fungerer på samme måte som du har sett i en rekke andre spill, hvor du ved hjelp av erfaringspoeng kan utvikle bedre egenskaper. 

Bilkjøring? 
Hæ? 

Det som gjorde meg litt overrasket var at det legges mye vekt på å kjøre forskjellige kjøretøy rundt i det postapokalyptiske landskapet. 

Du kan til og med melde deg på forskjellige løp for å få muligheten til å oppgradere bilene og motorsyklene dine. 
Det kan ta litt tid å venne seg til å bytte mellom FPS- og racing-modus, og kjøretøyene oppfører seg ikke særlig realistisk i terrenget du kjører på. 

På en annen side, det er virkelig ikke viktig 
- Rage er et spill hvor alt er 'over-the-top'. 

Våpnene er fete, og fiendene er varierte og spennende - alt fra menneskelignende jernsoldater til gigantiske monstere. 

Pent, vakkert, storslått 

Fra øyablikket du går ut av den beskyttende arken, ser du hvor mye arbeid som er lagt inn i grafikken til Rage. 

Spesielt vil PC-spillere miste pusten flere ganger, om du har god nok maskin da vel og merke. 
På konsollutgavene merkes det at spillet presser maksimal ytelse ut av både Xbox 360- og Playstation 3-konsollen. 

I dag har PCer mye mer prosseseringskraft enn de vanlige spillkonsollene, så det er bare å slå fast at PC som spillplattform befinner langt foran i grafikkutviklingen. 

Døden er for de svake 

Siden du (altså hovedfiguren i spillet) var en av de utvalgte skulle gjenerobre planeten etter den gigantiske meteorkatastrofen, så har du selvsagt noen spesielle evner. 

Skulle du være så uheldig at du går tom for helse, og blir skutt ned - så er det ingen grunn til å være bekymret. 

Hjertet til hovedfiguren har en innebygd defibrillator (elektrisk hjertestarter), som aktiveres ved å plassere kontrollstikkene i et bestemt mønster. 
Treffer du riktig, våkner du til liv med nok helse til å komme deg igjennom kampene. 

Fiffig løsning på en stor logisk brist de aller fleste spill har; hva skjer etter spillfiguren din dør? 

Tross et fascinerende bakteppe, fabelaktig grafikk og varierte spilloppgaver - så savner jeg en fortelling med litt mer substans. 

Flere ganger følte jeg at det ikke var fortellingen som drev meg til å utforske videre. 
Det ble litt mye "gå-dit-skyt-og-kom-tilbake"-oppdrag. 

Rage drives ikke frem av historien på samme måte som Resistance 3 - men engasjerer meg fortsatt nok til å utforske de aller fleste kriker og kroker. 
Når du nærmer deg spillets klimaks, eller toppunkt om du vil, føles det ut som reisen har vært i overkant lang. 

Er du en spiller som ikke gir opp før du har kommet deg til slutten, vil du likevel ha mye å glede deg til. 

Rage viser at id Software fortsatt er en av de beste utviklerne når det kommer til førstepersonsspill. 
Kjøretøyene, omgivelsene og menneskene du møter gir spillet et distinkt preg. 
Selv om likhetstrekkene med Fallout 3 er åpenbare, gjør actionelementene og bilkjøringen dette til et heseblesende postapokalyptisk eventyr som best nytes med høyt volum. 

Hva syns du om Rage? 
Legg inn din kommentar under! 
