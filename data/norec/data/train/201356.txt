24" hp W2408h
Stor og blank LCD, men hva slags brukere er den for? 

En gang i tiden var det status med speilblanke møbler i sofistikert treverk. 
Det virkelig pene hjem hadde også klaver, og det var sort og blankt. 
De som solgte møbelpuss hadde gode dager og husmoren - eller kanskje det var "piken" - hadde mange travle oppgaver. 

LES OGSÅ: 

Etter å ha vært gjennom protestbølger som furuhelvete og mimimalisme har det blanke igjen kommet på banen. 
Nå er det imidlertid flat-TVen og relaterte møbler og apparater som representerer denne trenden. 
Husmoren - uansett kjønn - gidder ikke lenger bry seg, og kriminalteknikere trenger ikke lenger spesialutstyr for å finne fingeravtrykk. 

Men det er ikke bare TVen som bærer denne blanke tradisjonen, også de ellers trauste PC-skjermene må lide eller fryde seg, alt ettersom, ved å opptre i et materiale som ellers bare var forbundet med filharmonikeres fottøy og fetisjistenes eldorado. 

Gedigen konstruksjon 

Navnet W2408h har ikke akkurat noen høyglans, men skjermen har det. 
Både rammen og selve skjermflaten er speilblanke, baksiden og foten er derimot matt i sort og sølv. 

Foten er stor og har en skrå arm opp til skjermen. 
Hengslingen er av den smarte typen, du kan vippe skjermen til ønsket vinkel og så heve/senke den uten å endre vinkelen. 
Skjermen kan senkes så lavt at kanten treffer selve foten, da er avstanden fra bordplaten opp til underkanten av selve LCD-panelet på bare 57 millimeter. 

Skjermen kan vris på høykant og dreies rundt på foten. 
Denne hviler på en rund liten gummifot som er dreibar, og i ytterkantene støttes foten av små filtputer som glir lett over glatte bordplater. 

24 tommer er voksent, og den ganske brede rammen på 3,3 cm gjør at hele konstruksjonen fyller enda mer. 
Foten strekker seg knapt 30 cm bakover, så alt i alt kreves det en del plass. 

Det er praktiske kanaler på armen mellom skjerm og fot for å holde kablene på plass, slik at de ender ut bakerst på foten. 

Tilkoblinger 

Dette er den første skjermen vi har testet som ikke har DVI, men bare HDMI. 
I tillegg har den VGA, men det er ingen innganger for analog video. 

Vi finner også en USB hub med 2 kontakter bak og 2 på siden. 

Skjermen har innebygde høyttalere og inngang på 3,5mm jack. 
Kobler du skjermen til et apparat med HDMI som også sender lyd (vi testet med en DVD-spiller) så får du lyd i høyttalerne. 
Du trenger bare den analoge tilkoblingen til høyttalerne hvis du bruker skjermen sammen med tradisjonelt utstyr som PC med lydkort. 

At skjermen er utstyrt med HDMI er litt spesielt, synes vi. 
Det er jo langt fra noen utbredt standard på PC, så du må bruke en overgangskontakt eller en spesialkabel. 

Fordelen med HDMI er at du får lyd og bilde i samme kabel, med en høy båndbredde som støtter både flerkanals lyd og bilde i topp kvalitet. 
Hvor relevant dette er på en PCskjerm kan diskuteres, spesielt når vi snakker om et høyttalerpar som verken taler spesielt høyt eller vakkert. 
Kvaliteten er enkel bordradio til en hundrings, men det er jo stereo... 

Betjening 

Knappene er plassert på høyre side, og fungerer utmerket. 
De fungerer som snarveier når du ikke er inne i menysystemet, og lar deg skifte mellom fargeprofiler direkte, justere høyttalervolum osv. 

Hvem passer skjermen til? 

Mange av skjermene som lanseres for tiden har egenskaper som tyder på at de henvender seg til en spesiell type bruker. 
Det er ikke noen typisk kontorsjerm selv om den kan dreies på høykant, noe mange som jobber med mye tekst setter pris på. 
Heller ikke er dette en skjerm for proffer som driver med mediaproduksjon, selv om den er stor og har høy oppløsning. 
Den er for "jålete", og tar for mye plass i et flerskjermsoppsett. 

Vårt inntrykk er at dette er en skjerm for en designbevisst person som bor trangt og har behov for en skjerm som både fungerer til jobb og underholdning. 
Eller til et hjemmekontor som også fungerer som en ekstra stue. 
Her kommer allsidigheten til sin rett, sammen med designet og størrelsen, 24 tommer fungerer som en liten TV. 

Bildekvalitet 

Skjermen er i følge hp basert på Vivid Colour Technology og dekker mer (92%) av fargerommet enn mange andre skjermer, og har også en palett med ferdige innstillinger som tilpasser skjermen ved å gi mer eller mindre "trøkk" til forskjellige bruksområder. 
Det er også mulig å stille skjermen til sRGB fargeprofil og leve godt med det til all slags bruk. 

Skjermen har bra fargedynamikk, og ser gild ut hvis belysningen i rommet ikke speiler seg for mye i skjermflaten. 
Den har litt problemer med rødt som blir enten for mye eller for blasst, men dette er ikke sjenerende for hverdagsbruk. 

Det er også en sensor som kjenner av belysningen i rommet og justerer skjermen tilsvarende. 
Slår du av lyset blir skjermen automatisk litt mørkere. 
Praktisk. 

Betraktningsvinkelen er ikke spesielt stor, men tilstrekkelig for de fleste bruksområder. 

Etterslep er ikke problematisk, bare en antydning var å se. 

Konklusjon 

Skjermen har en del gode praktiske egenskaper, et krevende design og et bilde som mange vil finne flatterende. 

Om helheten er attraktiv eller ikke er i høy grad en smakssak. 
For de av oss som mener at svart lakk passer best på filharmonikeres fottøy og frekke damer er den mindre fristende. 
