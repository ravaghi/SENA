Pennen er mektigere enn sverdet
«The Legend of Zelda: 
Phantom Hourglass» tar eventyrserien i mange nye retninger, med stor suksess. 

Vi snakker nemlig om en gammel og tradisjonell serie her. 
En serie som alltid har våget å tenke nytt, samtidig som den har beholdt gamle og velkjente elementer. 
«Zelda» er en spillserie der hvert spill har samme historie i ny innpakning, men som alltid klarer å føles frisk og ny. 

I «Phantom Hourglass» fortsetter historien fra Gamecube-spillet «The Legend of Zelda: The Wind Waker», der den unge helten Link måtte redde prinsessen med hjelp av båten sin og en tryllestav. 

Prinsessen, denne gang som sjørøverjenta Tetra, har blitt kidnappet av et spøkelsesskip, og Link må kaste loss for å spore henne opp. 

Det unike med «Phantom Hourglass» er at alt styres ved hjelp av den trykksensitive skjermen på Nintendo DS. 
Du behøver faktisk ikke å trykke på en eneste knapp i løpet av spillet. 

Som gammel Zelda-veteran må jeg innrømme at jeg var svært skeptisk til å kontrollere Link på denne måten, og trodde det ville bli tungvint og klønete. 

Heldigvis tok jeg feil. 

Ved å bruke skjermen og pennen så aktivt som spillet gjør, blir opplevelsen noe helt annet enn de andre «Zelda»-spillene. 
På en god måte. 

Å styre Link går fort som en lek, og Nintendo har virkelig lekt seg med alle de mulighetene skjermen har. 
Her skal det tegnes og skrives og kludres på skattekart. 
Reiseruter skal plottes, og alt føles umiddelbart instinktivt og riktig. 

Som i alle «Zelda»-spill skal man besøke templer, og får etterhvert gamle (og nye) gjenstander som hjelper en underveis. 
Det er en fryd å se hvordan det nye kontrollsystemet fører til oppgaver som gjør at templene føles mer utfordrende og friskere enn de har vært på lenge i serien. 

Når du er ferdig med hovedspillet i «The Legend of Zelda: 
Phantom Hourglass», kan du også kjempe mot andre over internett eller lokalnettverk i spillets «Battle Mode». 

Når spillet i tillegg oser sjarm og atmosfære, og er proppet med minneverdige figurer, er opplevelsen komplett. 

«Zelda: 
Phantom Hourglass» er et spill som føles mer episk og involverende enn de aller fleste «high def»-spill på nestegenerasjonskonsollene, og er faktisk grunn nok i seg selv til å investere i en Nintendo DS. 

PS: 
Lanseres fredag 19. oktober. 
