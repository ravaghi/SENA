Sjarmerende ungdomsfilm
Manusforfatterne bak «This Is Us» har skrevet den første studioproduserte romantiske komedie som omhandler en tenåring som prøver å komme ut av skapet. 

På alle andre måter er «Love, Simon» en klassisk oppveksthistorie, og mange mener den tar opp arven fra John Hughes’ ungdomsfilmer fra 80-tallet. 

Filmen handler om Simon (Nick Robinson), en helt vanlig gutt som lever et helt vanlig tenåringsliv, bortsett fra at han bærer på en stor, tyngende hemmelighet. 
På et nettsted hvor folk på skolen legger ut alt mulig, ofte anonymt, ser han en dag et innlegg fra en annen elev som bærer på den samme hemmeligheten. 
Endelig er han ikke alene. 

Det var absolutt på tide med en homofil hovedperson i en klassisk romantisk komedie, men når det er sagt kunne jeg ha ønsket meg litt mer dybde. 
Selv om den til tider er rørende, blir det i overkant klissete. 
Mange vil nok kjenne seg igjen i mange av følelsene og frykten til Simon, men jeg tror de færreste har et så perfekt skap å komme ut av. 
Forståelsesfulle og kjærlige foreldre, en bedårende lillesøster, og hovedpersonen selv er så søt at jeg kunne ha smurt ham på skiva. 
Alt i alt, er det likevel en sjarmerende og severdig film for ungdom. 
Og selv om jeg ønsker meg mer brodd, er det flott å se at homofili normaliseres på film. 
