Den rølpete humoren er ærlig og treffer kroppen
«Blockers» er ikke perfekt, men jeg vil heller se den tusen ganger enn å måtte se «American Pie» igjen. 

Kay Cannon debuterer som regissør med «Blockers», en film hvor tre unge venninner inngår en pakt om å debutere seksuelt etter et skoleball. 
Slike (amerikanske) «sexkomedier» har ofte vært stakkarslig guttefokuserte, og her tilfører Cannon sårt tiltrengt respekt for unge jenters seksualitet til sjangeren. 

Cannons evner som manusforfatter – hun skrev blant annet de populære «Pitch Perfect»-filmene – får handlingen til å suse av gårde. 
Bare på et par minutter blir foreldrene Lisa (Leslie Mann), Mitchell (John Cena) og Hunter (Ike Barinholtz) etablerte som filmens egentlige hovedpersoner. 
Et par minutter senere er en viktig underliggende idé ferdig etablert: 
Angsten for ungenes seksualitet skjer fordi foreldrene er redde for å miste emosjonell betydning i døtrenes liv. 

Handlingen skyter fart når foreldrene spionerer på venninnenes mobilchat om sexpakten – sjokk og vantro! 
Mitchell hater å se for seg datteren Kayla (sensasjonelle Geraldine Viswanathan) være seksuell og dette vekker et reaksjonært, macho lynne i ham. 
Lisa mener på sin side at datteren Julie (Kathryn Newton) ikke er emosjonelt moden nok til å debutere seksuelt. 

Den mest overraskende og rørende bekymringen er Hunter som mistenker at datteren Sam (Gideon Adlon) egentlig er lesbisk, og at hun lar sosialt press føre til motvillig, heterofil sex. 
Mitchell og Lisa bestemmer seg for å «blocke» døtrenes seksuelle debut, og skeptiske Hunter er med for å passe på at datteren har det bra. 

De fleste som har mistet jomfrudommen vil kunne gjette at de unge kvinnene har et antiklimaks i vente. 
Lignende vil også de fleste som har sett et par ungdomskomedier kunne gjette handlingens forløp på forhånd. 

Selv har jeg sett veldig mange ungdomskomedier, men skuffes ikke over at filmen bygges rundt tøysete scener vi ser komme: 
Blant annet bilkrasjing, et ekkelt spy-utbrudd og en «øl i rumpen»-konkurranse (gledelig nok blir «butt chugging» tekstet til «rompebælming»). 
For selv om rølp er en «del av pakken», har rølpete humor en ærlighet som treffer kroppen – det gode med denne filmen er at den forstyrrer ideen om at rølp «tilhører» gutter. 

«Blockers» er sjelden vare i den store pølsefesten amerikanske sexkomedier rettet mot ungdom er. 
Minisjangeren sliter med at utdaterte filmer som «American Pie» og «Het ungdom» («Porky’s») har fått lov til å definere sexens funksjon. 
«Blockers» er kanskje ikke perfekt, men jeg vil heller se Cannons debutfilm tusen ganger enn å måtte se «American Pie» så mye som én gang til. 
