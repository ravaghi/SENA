High School Musical 3
High School Musical er midt i blinken for tweensa, gjengen mellom 8 og 12 år. 

Det måtte jo bare komme. 
Etter to ekstremt suksessfulle tv-filmer er High School Musical klar for det store lerretet. 
Jeg medgir at jeg er langt utenfor filmens målgruppe, men jeg ser at dette vil være midt i blinken for tweensa, altså de mellom 8 og 12. 
Vakre glansbilde-ungdommer synger og danser seg gjennom kjærlighet og smerte. 
Filmen kunne vært bedre, men gudene skal vite at den kunne vært langt verre, også. 
Jeg liker ikke at dialogen er dubbet til norsk, men ”High School Musical 3” får godkjent! 

Filmen har undertittel ”Senior Year”. 
Det er altså siste år på High School for Troy, Gabriella, Ryan, Chad og de andre. 
De bestemmer seg for å lage et skikkelig show som avskjed med skolen. 
Men det er skjær i sjøen. 
Gabriella må foreta et valg som kan skille henne fra sin kjære Troy, mens Sharpay legger skumle planer for å kuppe hovedrollen i showet. 
Samtidig er alle usikre på hva fremtiden skal bringe. 

Glossy handling 

Slapp av, det er ikke et eksistensielt drama vi blir vitne til. 
Handlingen er glossy, overfladisk og akkurat passe banal, slik som målgruppa vil ha det. 
Regissør Kenny Ortega og manusforfatter Peter Barsocchini vet hva som skal til, og holder seg til oppskriften fra de to første filmene. 
Det større budsjettet har gitt dem muligheten til mer påkostede kulisser og større dansescener, men handlingen er stadig like billig. 

Musikken leverer ikke 

”High School Musical 3” har det samme problemet som de to første filmene: musikken er for dårlig! 
Hvis vi ser på musikaler fra de siste 30 årene, hadde både ”Grease”, ”Fame”, ”Flashdance”, ”Footloose” og ”Dirty Dancing” låter som fremdeles lever sånn noenlunde friskt i vårt kollektive minne. 
”High School Musical 3” har ingen. 
Filmen burde ha inneholdt låter fra tidens beste låtskrivere. 
I stedet får vi låter skrevet av blant andre Robbie Nevil, som hadde en hit i 1987 (”C’est la vie”)! 
Kjekk Efron 

Men til tross for at musikken ikke holder mål, er ”High School Musical 3” dømt til å bli en suksess. 
Jeg skjønner godt at Zac 
Efron er klistra på veggen hos jenter verden rundt, for han er utrolig kjekk. 
Flink er han også. 
Bare tiden vil vise om han blir den neste DiCaprio. Zac er den store stjerna i ”High Scool Musical 3”, og leverer varene. 
Målgruppa får det de skal ha, og dermed er det ingen som kan klage 
