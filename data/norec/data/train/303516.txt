Ute og kjører
På bobilferd gjennom Norge vingler Zahid Ali mellom å være moromann og mobber. 

- Jeg visste faktisk ikke at samer kunne bli så pene. 

Det er en av lærdommene komiker Zahid Ali gjør seg i første episode av «Landsfareren - Der ingen skulle tru Zahid Ali kunne bu» som begynner i kveld på TV 3. 

I serien durer Ali og kompisen Mudasser Khan ut på bobilferd til ulike tettsteder i distriktsnorge. 
Ali oppgir litt stivt i introen at han er «lei av storbyens kjas og mas» og har trua på det gode liv på landet. 
Spørsmålet er hvor det er best å bo. 

I kveld skal duoen sjekke ut hvorvidt Karasjok er drømmestedet. 
Hvorvidt Ali er en drømmegjest, er en annen skål. 

Humor som drivstoff 

Konseptet «kjendis reiser rundt på tynt motivasjonsgrunnlag» har vi for lengst gått lei, men «Landsfareren» fungerer ganske godt fordi den framstår som et upretensiøst, uhøytidelig forsøk på å lage roadtrip-TV med humor som drivstoff. 
Kara ønsker å se Norge med skråblikk. 
Siden Ali og kompisen til tider er sabla morsomme, er det en grei deal. 

Vi aksepterer at de begir seg ut i bygdenorge uten å ha overanstrengt seg på forhånd for å finne ut hva de faktisk skal fylle programmet med. 
I Karasjok, for eksempel, har de avtale med en sjaman, men ellers virrer de rundt og ringer på dører. 

De baserer programmet på å bli kjent med folk og fjase litt med dem. 
Ingen dum idé. 
Folk er interessante og tåler stort sett å bli tulla med. 
Vi har ikke vondt av at noen herjer litt med bygdene våre. 

Mulig det er avtalt spill, men det er lett å få vond smak i munnen når hun virker ukomfortabel mens de to setter sameluer feil vei på hodet og spør om hun er god til å bruke hendene, høhø. 

Andre møter går bedre. 
Ali har et vinnende vesen, morsom mimikk og funker godt i slemming-snilling-samspill med den joviale kompisen Khan. 

Introen er kjempestilig med morsomme referanser til alt fra Brudeferden i Hardanger til Flåklypa. 
Alt i alt venter vi oss mange morsomme møter med folk framover, så lenge Ali ikke tipper over til slem. 
Da hjelper det lite om han finner drømmebygda. 
De vil neppe ha ham. 
