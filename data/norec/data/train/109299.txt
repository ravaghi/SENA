Film:Herlig pubrunde 

Gjengen bak «Hot Fuzz» og «Shaun of the Dead» er samlet igjen, og var du fan av disse filmene er det store sjanser for at du vil hikste godt i kinosetet igjen. 

Krass engelsk humor proppfull av dop- og sexreferanser kombinert med beinhard slåssing med kroppsdeler som kastes veggimellom. 
Utgangspunktet denne gang er velkjent for mange som har lagt de glade 20-årene bak seg for en stund siden: 
En siste tur med gutta - gutta som som hadde det såå moro sammen for 20 år siden! 

Smått alkoholiserte Gary King gjør som Marve Fleksnes i «Rotbløyte», samler «gamlegjengen» igjen. 

Målet er å klare alle tolv «postene» i den søvnige hjembyens pub-til-pub runde, noe som gikk skeis første gang. 
Gary har den samme Sisters of Mercy T-skjorta som den gang, og tror han er like kul. 
Kameratene er noen streitinger blitt alle som én - men lar motvillig seg overtale til en siste tur i lysløypa. 
Her blir flust med mimring på andres bekostning, og haugevis av bonuspoeng for deg som ble voksen tidlig på 90-tallet med både Charlatans og Blur på lydsporet. 
Manuset er ført i pennen av Edgar Wright (også regi) og Simon Pegg (han har hovedrollen), og de har åpenbart kost seg med å grafse i gamle minner. 

De er rett og slett på hjemmebane, i langt større grad enn folkene bak «Hangover»-trilogien var, en film det er naturlig å sammenligne med. 

Det hviler en del sår nostalgi under her også, uten at det på noen måte blir klissete. 
Sci-fi twisten halvveis med utenomjordisk invasjon, dreier filmen mer i konvensjonell retning, og noe av sjarmen forsvinner i ståk. 

«The World's End» er uansett en pubrunde jeg ikke ville vært foruten! 
ØYSTEIN DAVID JOHANSEN 
