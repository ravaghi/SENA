Mesterlig danske
Dramamesteren Bier («Brødre», «Etter bryllupet») legger listen skyhøyt for seg selv og utforsker denne gang vold, gjengjeldelse og den vriene balansegangen mellom liv og lære. 
Store temaer, og store følelser, men Bier river slett ikke listen - og angriper temaene med intelligent klo. 

Filmen har fem hovedfigurer, men dreier rundt tolvåringene Elias og Christian, begge fra møblerte hjem - men begge med opprivende brudd i familien. 
Elias' far Anton er lege uten grenser i Afrika - og den som binder sammen de voksne og barnas univers. 
Hans pasifistiske overbevisning skal bli kraftig utfordret. 

Godt oppdratte Elias tar aldri til motmæle og blir således et lett bytte for skolens verstinger. 
Men mobbeofferet får en uventet venn i nøden da Christian begynner som ny elev i klassen. 
Fryktløse Christian blir Elias' beskytter, men metodene han bruker for å stoppe mobberne gir dem begge trøbbel. 

Filmen farer sømløst fra krigsherjede Darfur til dansk småbyidyll og hver eneste scene dirrer av nerve. 
Det er imponerende dyktig komponert og selv om det er mange karakter å holde styr på klarer Bier å yte dem alle rettferdighet. 
Borte er også det tunge melodramatiske skytset som kladdet til regissørens Hollywood-debut «Things we lost in the fire». 

Og for noen brilliante skuespillerprestasjoner! 
Persbrandt og Dyrholm befester rollene som skandinavias fremste, og blir her utfordret av to purunge danske drenge vi gleder oss til å se mer av. 
Løp på kino og se! 

ØYSTEIN DAVID JOHANSEN 
