Bistand med bismak
Regi: 
Martin Campbell. 
Med: 
Angelina Jolie, Clive Owen, Noah Emmerich. 
Am. drama. 
15 år. 

Et dypt og inderlig ønske om å hedre verdens bistandsarbeidere ligger til grunn for «Beyond Borders». 
Resultatet er en velmenende klisjé med mer bismak enn bistand. 

Rett skal være rett; Clive Owen gjør sitt beste for å skape en energisk, rått ærlig og upolert utgave av en idealistisk lege. 
Det er denne energien som røsker velstandsfruen fra London (Angelina Jolie) ut av dvalen og inn i bistandsarbeidet. 

Poenget er å vise den brutale virkelighet - først i sultområde i Afrika anno 1984, dernest Røde Khmers terror i Kambodsja i 1989 - og til sist Tsjetsjenia, 1994. 
Til dels røffe scener, en historie med thriller-preg og den fascinerende legen, gjør unektelig inntrykk. 

Men det skurrer kraftig. 
Er det en melodramatisk historie om to lidenskapelig forelskede mennesker vi ser, er det en krigsfilm - eller er det en dokumentar om bistandsarbeiderens beintøffe og ofte livsfarlige vilkår? 
Man mistenker filmens opphavsmenn for å ryste sammen solide doser tragedie, vold og het kjærlighet for å «selge» at dette er en hyllest til bistandsarbeidet verden rundt. 

Det som gjenstår er en hybrid av en film, men en særdeles velmenende hybrid. 
