Når man blir seksogseksti
Ingen, absolutt ingen, likte "The Weirdness", det første gjenforeningsalbumet til The Stooges, da det kom i 2007. 
"Ready to Die" oppleves sånn sett som en forbedring. 
Den gjør i hvert fall ikke skam på bandets formidable rykte. 

Dagens Stooges-besetning – med James Williamson som erstatter for den avdøde gitaristen Ron Asheton – er tilnærmet lik den som laget "Raw Power" i 1973, og primalrock-klassikeren siteres flittig i både tekst og musikk. 
På sitt beste låter det faktisk ganske friskt. 

Problemet til The Stooges er likevel et uoverstigelig et: 
Selv om de kan gjenskape lyden av seg selv for 40 år siden, var det i den eksplosive cocktailen av kreativitet og destruktivitet at den virkelige magien lå. 
Og den gikk tapt med deres egen ungdom. 

Iggy Pop – 66 for et par uker siden – synger om en verden som er slem og at han liker store pupper. 
Men samme hvor mye han banner, høres han mer godmodig enn farlig ut. 
