Ikke den store feststemningen, akkurat
Et helt stjernegalleri er invitert til fest. 
Men «The Party» tar ikke helt av – verken som politisk satire eller kammerspill. 

Arbeiderpartipolitikeren Janet (Kristin Scott Thomas) har nådd et stort, politisk mål og inviterer til feiring. 
Her er gjestelisten: 

Venninnen April (Patricia Clarkson), tidligere idealist som har konvertert til kynismen og som politisk befinner seg til venstre for Janet, gift med – eller i ferd med å bli skilt fra – Gottfried (Bruno Ganz) – tysk livscoach og healer. 

Martha (Cherry Jones), godt voksen professor i kvinnestudier, gift med den langt yngre Jinny (Emily Mortimer), som nettopp har fått vite at hun er gravid med trillinger. 

Finansmannen Tom (Cillian Murphy), gift med Marianne – Janets nærmeste underordnede – for øvrig en gjest som drøyer med å dukke opp. 

Og selvsagt: 
Janets aldrende ektemann Bill (Timothy Spall), historieprofessor som snart skal komme med to skakende avsløringer. 

Med dette stjernegalleriet på plass duker den britiske veteranen Sally Potter for et kammerspill av både personlige og politiske dimensjoner. 
Ved å la prinsipper, innsikter og selvforståelse stå for fall, tar Potter pulsen på den liberale venstresiden – på begge plan. 
Å si at det står dårlig til, er ikke å røpe for mye. 
Filmen er, ikke tilfeldig, spilt inn i London under fjorårets Brexit-valg. 

Slik blir heller ikke klaustrofobien i leiligheten en tilfeldighet, og tittelen «The Party» henspeiler like gjerne, eller helst, på partiet Labour. 

Sally Potter leverer altså en situasjonsbeskrivelse like krass og beisk som Aprils sarkasmer. 
Men videre subtilt er det ikke. 
Altfor ofte blir jeg sittende og tvile på at virkelige mennesker på ramme alvor – uansett affekt – faktisk snakker sånn til hverandre. 
Store deler av dialogen bærer preg av litt for tydelig å skulle utsi noe annet, og det den utsier er stundom underholdende å høre og se, men som analyse av en tilstand blir det litt for lettvint og grunt til helt å ramme. 
Her må jeg dog ta høyde for at briter kan oppleve det helt annerledes. 

Og når så er sagt, er her saktens elementer å glede seg over. 
Det ene er bruken av svart-hvitt, som gir visuell dybde og stofflighet. 
Det andre er skuespillerne, særlig Ganz i den geniale castingen som alternativ og tilsynelatende myk tysker, og Clarkson, med sin kjølige hypereleganse. 
Det er som om hun ikke blunker en eneste gang gjennom filmen. 

Det tredje er musikkbruken, lagt i hendene på Bill der han rødvinspimpende og åndsfraværende legger vinylplate etter vinylplate på spilleren og derigjennom skaper stadige stemningsskifter og musikalske kommentarer. 
Her slår Potter til med subtiliteten filmen ellers mangler. 

Høydepunktet mitt er der Tom, i en kritisk situasjon, stepper inn som «DJ» for å få liv i stemningen, for å si det sånn, og legger på «Didos klagesang» fra Henry Purcells opera «Dido og Aeneas». 
Her får vi får orkesterversjonen, men det er grunn til å minne om at arien begynner slik: 
«When I am laid in earth, May my wrongs create no trouble, no trouble in thy breast. 
Remember me, but forget my fate.» 
