På topp i 16 uker
Alle skjønner at vi ikke er helt sånn som i boka, men morsomt er det. 

Hva i all verden er det som forklarer at en svensk bok om personlighetstyper er den mest populære ikke-skjønnlitterære boka i Norge 16 uker på rad? 

Mye av forklaringen på at «Omgitt av idioter» selger som hakka møkk. 
kan tilskrives tittelen, som er knallgod etter kunstens mest tabloide regler. 

Innholdet er likedan; klart, tydelig, forenklet og skåret til beinet. 
Og ganske så fornøyelig. 
Vi kjenner igjen typene som tegnes. 

Boka sorterer mennesker i fire personlighetstyper, og gir hver av dem en farge. 
Det siste er et snedig pedagogisk knep, som sikrer at budskapet glir inn. 
Med det slipper forfatteren å gjenta med ord hva han henviser til, for leseren skjønner hva han mener når han sier «den røde», eller «de grønne». 

Beskrivelsen av «den gule» er morsom, altså den pratesyke som hele tiden vil være i sentrum for oppmerksomheten, men som aldri får gjennomført noe. 

Sjefer er så godt som alltid «røde», dominante, utålmodige, autoritære og med dårlig selvinnsikt. 
Det siste har for øvrig også de gule. 

De fleste av oss er «grønne», konfliktsky, anonyme, de som gjør jobben, og som baktaler og sladrer ved kaffemaskinen. 

Noen få er «blå» pedanter, regelryttere som er opptatt av detaljer. 
De er ofte økonomer og regnskapsførere. 
Heller ikke de framstilles som særlig sympatiske. 

Hver av dem kjennetegnes ved et tabloid slagord: 
«Raskt er bra» (=rød), «nytt er bra» (=gul), «forandring er fælt» (=grønn) og «kvalitet fremfor alt» (=blå). 

Ved å avsløre styrker og svakheter til hver personlighetstype vil forfatteren Thomas Erikson gi leseren et redskap til å forstå og håndtere «dem det ikke går an å forstå», altså de som er annerledes enn en selv. 

Det at nesten alle eksemplene i boka er hentet fra salgs- og finansbransjene, gjør budskapet litt mindre omsettbart til privatlivet. 

Og skulle du ha lyst til å finne ut av hvilken farge du sjøl har, tilbyr forfatteren en test på nett mot betaling. 
Litt sleipt. 

Men den største innvendingen gjelder selvsagt forenklingen: 
Ingen er helt sånn som i boka, alle er vi en blanding av «farger». 
Så dermed er vi kanskje like langt? 
