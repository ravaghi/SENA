PC-TEST:Nå kommer kineserne for fullt 

Huawei er plutselig å regne med i PC-markedet. 

Huawei har passert Apple i mobilmarkedet to måneder på rad, nå legger det kinesiske selskapet grunnmuren som også skal gjøre dem større enn MacBook-produsenten i PC-markedet. 

Apple er riktig nok ikke den største PC-leverandøren og ligger på fjerde- eller femteplass, avhengig av hvilket analyseselskap man spør, men Huawei skal gjøre en god jobb for å passere dem. 
Den solide grunnmuren selskapet har lagt for sine MateBook-PC-er, gir i hvert fall optimisme til suksess i et nytt marked. 

MateBook D 

Det hele startet med den første MateBooken for et par år siden. 
For nordmenn ble Huaweis PC-er mer interessant da MateBook X ble sluppet her rundt dette tidspunkt i fjor. 
Vi var strålende fornøyd med Huaweis første PC i det norske markedet. 
«Denne PC-en er en innertier», skrev vi om MateBook X og gav den full pott. 

2018 er blitt enda mer spennende og vi har sett lanseringen av imponerende MateBook X 
Pro, men også MateBook D som vi har hatt inne på testbenken de siste ukene. 
D-serien er for øvrig ikke ny, men det er første gang den blir tilgjengelig her til lands. 

Huawei handler mye om å gi kundene alternativer og det gjør de jammen meg også med MateBook D. Den er tilgjengelig med en rekke Intel-prosessorer, Nvidia-grafikkort, men også CPU og GPU fra AMD. 
Det er sistnevnte vi har testet. 

Som du kan se av tabellen over, er det i hovedsak to ting man går glipp av hvis man velger AMD-utgaven fremfor modellen med Intel/Nvidia. 
Først og fremst det dedikerte GeForce MX150-kortet fra Nvidia. 
Om ikke superkraftig, er det i hvert fall kraftigere enn AMDs interne Vega 8-løsning. 

Den andre tingen er biometrisk opplåsning. 
Nærmere bestemt Windows Hello-fingersensor. 
I MateBook X og X 
Pro beviste Huawei at de er klasseledende på fingerpålogging på PC – Apples Touch ID er ikke i nærheten hva gjelder funksjonalitet og hurtighet – så det er synd å se en PC fra Huawei uten denne. 

Ellers deler PC-ene mange av de samme egenskapene. 
Begge har for eksempel én USB-C-kontakt (til lading og data), én USB 3.0, én USB 2.0 og én HDMI 2.0. 
Merk at det skiller rundt 1500 kroner mellom de to modellene. 

Obs, obs. 
At USB-C er på plass, betyr ikke at MateBook D har Thunderbolt 3. 
Det har den faktisk ikke, men man kan bruke kontakten og for eksempel HDMI-adapter for å koble til en ekstern skjerm. 
Husk at en PC som har USB-C, forteller egentlig svært lite. 

God byggekvalitet 

Huawei gjør ikke noe overilt med designet. 
På utsiden ser MateBook D ut som hvilken som helst annen sølvgrå laptop (de er det mange av), men med den lettkjennelige Huawei-logoen. 
Åpner man lokket kan man lett forveksle med en MacBook, men det er altså ikke. 

På hver side av tastaturet sitter det to forholdsvis store høyttalergriller. 
PC-en er utstyrt med fire høyttalere og har Dolby Atmos-sertifisering. 
Vi var ganske opprømte over lydbildet MateBook X 
Pro leverer, tross den slanke utformingen, og MateBook D gjør seg heller ikke bort. 
Lydmessig virker som at Huawei har et overtak på konkurrentene. 

Chassiset er utformet i aluminium, og byggekvaliteten er for det meste slik man forventer av en PC til rundt 8.500 kroner. 
Hvis man skal pirke på noe her, må det være at lokket svikter litt når man trykker på det. 

Vekten er for øvrig på 1,45 kilo, noe som ikke er spesielt avskrekkende for en PC på 14 tommer. 

Litt tam skjerm 

MateBook D har en IPS-skjerm med en oppløsning på 1920 x 1080 piksler, noe som vil holde for de fleste, men lysstyrken på 250 nits er ikke spesielt imponerende. 
Det gjør at de laveste nivåene er altfor mørke og man må opp til minst 50 prosent for et levelig bilde. 
En annen ting er at innsynsvinkelen er noe begrenset, samtidig som vi savner litt mer levende og dypere farger. 
Kjekt i tilfeller der man ikke vil at sidemannen skal se hva man jobber med, men kjipt i andre. 

Oppløsningen kunne gjerne vært høyere, men da hadde det nok ført til høyere pris og kanskje noe kortere batteritid. 
Merk at skjermen er matt så den er ikke like plaget av reflekser som blanke PC-skjermer. 

Ellers fortjener tastaturet og styreflaten skryt. 
Tastaturet likner veldig på det mye omtalte «butterfly-tastaturet» til de nyere MacBook Pro-maskinene, men MateBook D kan skilte med lengre vandring. 
Et ekstra pluss er at det avgir forholdsvis lite lyd. 

Styreflaten er av typen Windows 10 Precision – som blant annet betyr at den støtter det som er av flerfingergester i Windows 10 – og er rask og responsiv. 
Hvis det er noe vi skal utsette på denne fronten, må det være at styreflaten er noe liten. 

Lite skrot, men 

MateBook D leveres med det som kalles Signature Edition av Windows 10. 
Kort fortalt betyr det at det ikke ligger noen tulleprogrammer som demoversjoner av antivirus og liknende fra tredjeparter, men PC-en er ikke helt ren. 
Forhåndsinstallert lå flere spill og andre apper som skaper mer irritasjon enn de gjør nytte. 

Dette er ikke Huaweis feil, men heller Microsoft som besudler det ellers så flotte Windows 10 med unødvendige apper og tjenester fra andre selskaper. 

Én eneste app fra Huawei ligger forhåndsinstallert og det er det nyttige PC Manager. 
Det har mange likheter med «Telefonbehandling»-appen på selskapets smarttelefoner og gjør at man kan sjekke MateBook 
Ds tilstand (for eksempel om det er noe maskinvarefeil), koble mot smarttelefonen sin for enkel deling av bilder og video og enkel oppdatering av drivere. 
Med andre ord en ganske nyttig app. 

Ytelse og batteri 

Det er greit å ta det først som sist: 
MateBook D er ingen spill-PC. 
Vi fikk ikke engang startet «Forza Horizon 4», men ble møtt med et varsel om at PC-en på ingen møter kravene til å spille det. 
Greit nok det, «Forza Horizon 4» er et ganske vakkert og ressurskrevende spill, og opplevelsen ville neppe vært noe god med AMDs integrerte Vega 8-GPU. 

«Minecraft» gikk derimot helt fint og var ingen utfordring for grafikkortet, men det spillet kan ikke sammenliknes med Microsofts bilspill. 
«Fortnite» og «Football Manager» er to spill som også går greit på MateBook D, men da på lavere grafikkinnstillinger. 

Ellers er ytelsen til MateBook D som vi egentlig hadde forventet. 
Den gjør seg godt til kontorarbeid tilkoblet en ekstern skjerm – dette tilfellet en 4K-skjerm fra Dell og MateBook D leverer maksimal oppløsning uten å hikke – surfing, underholdning som Spotify, Netflix og HBO og er nok perfekt for studenten. 

Dog er ikke all rosenrødt og det hender at ting henger i noen sekunder fra tid til annen. 
I disse tilfellene er musepekeren aktiv, men intet annet responderer. 
I tillegg kommer det overraskende mye viftestøy fra PC-en, og det skjer spesielt under opplading. 
Dette er to ting som forhåpentligvis kan fikses med en fastvareoppdatering. 

Vi kjørte MateBooken gjennom den sedvanlige testen til Passmark PerfomanceTest, og her scorer AMD Ryzen 5-prosessoren 7675 poeng. 
Det er rundt 15 prosent lavere enn den toppspesifiserte MateBook X 
Pro-utgaven vi testet tidligere i år, noe som faktisk er så ille. 
Grafikkytelsen er derimot mye svakere og det samme er SSD-hastighetene: 

CrystalDiskMark. 
Test av SSD-en: 

Som du ser er ikke SSD-en ganske kraftig, men man må nok litt opp i pris for en PC med raskere lagringsbrikker av typen NVMe. 

I vår batteritest – som inkluderer kontinuerlig strømming av video – holder MateBook D det gående i nærmere syv timer, noe som må sies å være tilfredsstillende for en PC i denne prisklassen. 

MateBook X 
Pro klarte til sammenlikning drøye ti timer, men har samtidig en høyere prislapp. 

Uansett går ladingen forholdsvis raskt, noe som virker å være tilfellet med samtlige produkter fra Huawei som vi tester. 
Forvent rundt 60 prosent etter 1 time med lading. 

Hvilken skal man velge? 

Et av de viktigste spørsmålene er om en skal velge MateBook D med AMD-brikkesett, Intel eller kombinasjonen Intel/Nvidia. 
Det nærmeste alternativet til AMD-versjonen er den med Intel-brikkesett og som koster 500 kroner mer. 
Brukertester fra UserBenchmark viser at Intel i5-8250U yter noe bedre enn Ryzen 5 2500U, men forskjellen er ikke stor nok til at vi anbefaler deg å bla opp en femhundrelapp ekstra for Intel basert på kun ytelse. 

Batteritid spiller også inn her, men den er vanskelig å si noe om uten å ha testet begge modellene. 
Huawei estimerer med 12 timer batteritid for MateBook D med Intel, mens AMD opplyser at deres tester viser at Ryzen-modellen har en batteritid på 7–8 timer. 
I tillegg kan vi jo nevne fingersensoren som er ganske kjekt å ha og som kun Intel-utgavene har. 

Derimot er det enklere å anbefale utgaven med Intel-prosessor og Nvidia-grafikk hvis man liker å spille og ønsker en forholdsvis god opplevelse. 
Man må ut med 1500 kroner ekstra – en tusenlapp mer enn den med integrert Intel-kort – men vil for spillere være verdt den ekstra summen. 

Konklusjon 

Huawei gjør det stort i mobilmarkedet og vi tror det bare er et tidsspørsmål før de begynner å dukke opp på statistikken blant de mestselgende PC-produsentene i verden. 
Vi var strålende fornøyd med både MateBook X og MateBook X 
Pro, og Huawei fortsetter den gode trenden med MateBook D. 

Dette er for så vidt en rimeligere modell, så den totale kvalitetsfølelsen er litt lavere sammenliknet med de to andre nevnte modellene. 
Byggekvalitet, skjerm og ytelse er ting som ikke er samme gate, men nå må man riktig nok ut med noen tusenlapper ekstra for X-ene. 

Er man for eksempel ute etter en PC som skal brukes mens man studerer, er MateBook D et alternativ vi trygt kan anbefale. 
Det gjelder både den med Intel og med AMD. 
Ønsker man å spille litt i tillegg, bør man unngå Ryzen-modellen og heller gå for den med dedikert MX150-kort fra Nvidia. 
