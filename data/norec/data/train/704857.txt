Pat med posten
Det tok en måned å få julekortene, men det gjør ingenting. 
Blant det som havnet i postkassen rett over jul var nemlig Postmann Pat, og er det noen som får frem posten, så er det denne karen, ungers favoritt og voksnes venn, Super Pat selv, postmannen. 

Han ville fått fram posten din om det så snødde en meter på tre dager og folk bestemte seg for å sende dobbelt så mange julekort i år som i fjor. 

Postmann Pat har også fått et spill som unger vil like. 
Hele åtte småspill kan du velge i, og kvaliteten er høy. 

Mange barnespill fra tv-serier er sammenrasket, kjedelig vås. 
Dette er ufarlig moro, men likevel ikke gørr. 
Utrolig. 

Det er morsomt å lete etter posten som vinden har spredd. 
Det er artig å se om du kan hjelpe Miss med å finne fisken Pat har gjemt. 
Kan du levere rett post til rett person og kjøre utenom sølepyttene? 
Sortere riktig post? 

Få skyvepuslespillet til å passe? 
Her finnes nok av utfordringer for fansen, som antakelig stort sett er under 10 år gamle. 

Du får litt for få tegninger å fargelegge og litt for få postkort, og det er ikke noe særlig. 
Nesten alle spillene har du også sett før, om sjelden med så god kvalitet. 
Men stort sett er dette et trygt og godt kjøp. 
