The Dandy Warhols:«Odditorium 
Or Warlords Of Mars» 

(Capitol/EMI) 

Psykedelisk fra det Dandy Warholske «Odditorium». 

Amerikanske The Dandy Warhols har alltid stjålet rått fra sine musikalske forbilder, men det har ikke akkurat hindret dem i å komme opp med geniale rock 'n' roll-slagere som «Bohemian Like You» og «Not If You Were The Last Junkie On Earth» - sanger fra det sene 90-tall som det allerede lukter klassikerstatus av. 

Mens 2003-albumet «Welcome To The Monkey House» var en synthglam-lekende overraskelse, er «dandyene» med «Odditorium...» på vei tilbake til sitt psykedeliske og rock 'n' roll-pregede utgangspunkt. 
Standarden settes av åpningslåten «Love Is The New Feel Awful», en nesten ti minutter lang og dvelende støymur, som leder tankene mot band som Stone Roses og Primal Scream. 

Mye gitargnikking og repeterende basslinjer, altså, men mellom de tunge lydblokkene spretter det også opp en rekke melodiøse og popfriske skudd, som skaper - til tross for at de opplagte hitene mangler - en ytterst lyttbar og variasjonsrik helhet. 
