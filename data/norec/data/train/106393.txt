Jarvis:«Jarvis» 

(Rough Trade/VME) GENRE: POP Pulp-vokalisten returnerer, i monumental form. 

Jarvis Cocker har lagt til side etternavnet sitt, men det er også det eneste essensielle ved ham som ikke er representert på dette, hans første soloplate. 
Den er så knakende god at den trolig vil gi ham tilbake mye av statusen han fikk med Pulp på midten av nittitallet. 

Musikalsk spiller han på et bredt register av urbritisk pop, fra glamrock og sekstitallspastisjer til grandiose pianoballader og pur indie, hele tiden med sin sterke signatur intakt. 
Det er ikke ulikt gamlebandet hans; rørende, humoristisk og latterlig fengende. 
Tidvis er han inne på crooner-territoriet hans gamle gitarist Richard Hawley (som bidrar på platen) bergtok Norge med i fjor, men Cocker er en mye bedre vokalist. 

Dessuten er «Jarvis» en deilig påminnelse om at knivskarpe tekster fortsatt har en plass i popmusikk. 
Cocker biter fra seg med drepende presise meldinger som verken sparer feige politikere eller overvektige, bøllete barn. 
Han sparker imidlertid alltid riktig vei, og lar aldri satire komme i veien for intelligens og hjertevarme. 
En sann poet, en stor popkunstner - det er fantastisk å ha ham tilbake. 

ANBEFALTE KJØP: 
«Fat Children», «Black Magic», «Baby's Coming Back To Me», «Quantum Report», «Running The World» (skjult bonusspor) 
