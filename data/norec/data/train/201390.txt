Samsung SpinPoint 500GB
Harddisker blir større og billigere, sånn har det vært i årevis og slik fortsetter det. 
Vi har tatt en stikkprøve og testet Samsungs 500 GB harddisk. 

Samsung er som regel den rimeligste disken du får, samtidig som de er pålitelige og stillegående. 
En sjekk på prislisten hos en av de største nettbutikkene viser fire forskjellige produsenter som tilbyr 500 GB disker. 
Den dyreste er Maxtor med en pris på 2 250 kroner, neste er Hitachi på 2 025 kroner, så kommer Seagate på 1 995 kroner, Western Digital på 1 750 kroner mens Samsung koster 1 395 kroner. 

Våre erfaringer med disker fra Samsung er gode, vi har enda ikke opplevd at noen av dem har sviktet. 
De er også blant de mest stillegående og med minst vibrasjoner. 
Spesielt det siste kan skape store støyproblemer hvis de ikke er montert i elastiske oppheng. 
Mange kabinetter har en tendens til å begynne å skrangle hvis diskene begynner å vibrere i takt og utakt, de går jo sjelden med nøyaktig samme turtall og forskjellen får mange kabinetter til å synge med... 

Kapasiteten på 500 GB gir deg i dag mest for pengene, 750 GB disker fra Seagate koster over dobbelt så mye som en Samsung på 500, og ca en tredjedel mer enn Seagates egen 500 GB. 

Mindre disker koster ikke så mye mindre at det er verdt å spare en hundrelapp eller to. 

Men hvilken 500 GB disk er best? 

Det som er viktig med en disk er først og fremst hastigheten. 
Varme og støy er også viktige faktorer, men avhenger i stor grad av monteringen og miljøet rundt. 
Derfor fokuserer vi i denne omgang på hastighet, og først ute på testbenken er Samsung SpinPoint T166. 

Imponerende rask 

I testPCen befinner det seg i øyeblikket to andre disker som er kjent for god ytelse: 
En noe mindre disken i samme Samsung-familie på 400 GB og en Raptor på 150 GB fra Western Digital. 
Raptor roterer raskere med sine 10 000 RPM mot de andres 7200, og har mindre plater med mindre kapasitet. 
Det gjør at aksesstiden blir vesentlig kortere, samtidig som kontinuerlig overføring også er blant de raskeste. 

Vi sammenlignet først med 400 GB utgaven i samme familie, og ser at det er klar forskjell i 500 GB sin favør. 

Sammenlignet med WD Raptor så er denne raskest ytterst på disken, men faller fortere av i kontinuerlig overføring. 

Raptor er overlegen når det gjelder aksesstid, men burstmode, hvor det leses fra hurtigbufferen i styreelektronikken på disken, er ikke mindre enn imponerende hos 500 GB fra Samsung. 

Konklusjon 

Samsung SpinPoint 500 GB er den rimeligste av 500 GB'erne og hevder seg godt i toppen, selv sammenlignet med racerne. 

Varmeutviklingen er beskjeden, den blir aldri mer enn håndvarm når den ligger åpent i rommet. 

Støyen er så lav at du må være svært nær for å høre at den spinner. 
Lydkarakteren er svært nøytral, i form av "hvesing" og ingen tegn til pipetoner. 

Konkurrentene har her en stor utfordring, de vil bli testet fortløpende over nyåret. 
