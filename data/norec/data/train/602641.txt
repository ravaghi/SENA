Skitt og romantikk på landet
Ingen skal beskylde "God's Own Country" for å romantisere bondelivet. 
Men den røffe overflaten skal vise seg å skjule uante drifter og følelser. 

DRAMA 

"God's Own Country" 

Storbritannia 2017 

Regi og manus: 
Francis Lee 

Skuespillere: Josh O'Connor, Alec Secareanu, Gemma Jones, Ian Hart 

Aldersgrense: 
15 år 

For Johnny (Josh O'Connor), som har hatt ansvaret for familiegården siden faren ble rammet av slag, består dagene av hardt arbeid, hard drikking og tilfeldig sex med menn han treffer på puben. 
Han er desillusjonert på en måte ikke noe ungt menneske burde ha rukket å bli. 
Muligheten for endring kommer med den rumenske avløseren Gheorghe (Alec Secareanu). 
Men hvordan skal Johnny klare å uttrykke sine innerste behov, han som er vant til å tråkke rundt i kuskitt og ellers holde kjeften sin? 

Det skal etter hvert bli umulig å ikke tenke på "Brokeback Mountain" (2005), men "God's Own Country" er like typisk britisk som den filmen var typisk amerikansk. 
Landskapet er grått, kaldt og fuktig. 
Lammefødslene er for slimete til ikke å være ekte. 
Og elskovsscenene – i hvert fall de som finner sted i løpet av den første timen – vil ganske sikkert bli stående som årets minst romantiske. 

Likevel er det mye ømhet i denne lavmælte, velspilte filmen. 
Det er rart med det: 
Jo lenger følelser har vært holdt tilbake, jo sterkere virker de når de først får utløp. 
