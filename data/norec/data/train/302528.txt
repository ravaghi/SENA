Han har skapt et dystert sted du vil slite med å forlate
Matthew Dear treffer et ømt punkt hos lytteren. 

||| 
ALBUM: 
I over ti år har den Detroit-bosatte produsenten og dj-en Matthew Dear utforsket møter mellom popmusikk og tung elektronisk dansemusikk. 

Og med fjerdealbumet «Black City» har han virkelig truffet en nerve — et ømt punkt på lytterkroppen som gjør både vondt og godt. 

Kanskje er det kombinasjonen av forstyrrende språklige bilder, forvrengte stemmer og beint fram sexy rytmebruk som skaper denne spennende dynamikken? 

Dears nattlige, klaustrofobiske stemninger føles i alle fall overraskende oppkvikkende og forlokkende. 

Det er variasjon her også, fra grisete «You Put A Smell On Me» til discoen i tittelsporet og tanken på at «Slowdance» er låten som mangler på Röyksopps «Senior». 

«Black City» er blitt et dystert sted du har lyst til å være, særlig om du er av typen som liker både Brian Eno, David Bowie og tysk kunstelektronika. 
