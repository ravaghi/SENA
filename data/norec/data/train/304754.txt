Bomber i Budapest
Den tiende filmen om Varg Veum er en positiv overraskelse med internasjonalt tilsnitt. 

FILM: 
Filmen heter «I mørket er alle ulver grå» og handler om Varg som jager en mann ved navn Ullven. 
Men det betyr ikke at du bør se «Killer Elite» i stedet. 
Ikke denne gangen. 

Det åpner med knatrende urban krigføring i Afghanistan, fortsetter med en skitur ned spektakulære vestnorske fjell, før en massiv eksplosjon på et våpenlager utenfor Bergen drar Veum (Trond Espen Seim) inn i en ny intrige. 
Dessuten foregår halve filmen i Budapest. 
Dette er nye toner fra Veum-samlebåndet, som på sine ni forsøk har gitt oss krim av varierende kvalitet. 

Afghanistan 

I Gunnar Staalesens roman fra 1983 trekkes trådene tilbake til siste verdenskrig og nazister som fortsatt er aktive. 
Regissør og manusforfatter Alexander Eik har, sammen med Trygve Allister Diesen, oppdatert historien til å dreie seg om en gruppe norske ISAF-soldater som har drevet lyssky virksomhet i Afghanistan. 

Når Veums gamle venn Even Nymark (Jon Øigarden) mistenkes for eksplosjonen på våpenprodusent Armakons lager, skjønner privatdetektiven at noe er galt. 
Spørsmålet er om Veums mistanker fører ham i riktig retning. 
En elitesoldat ved navn Ullven (Jonathan Espolin Johnsen), er hyret av Armakon som ryddegutt og Veum følger sporene til Budapest. 

Bra plot 

Det hyggeligste med «I mørket ...» er at plottet byr på minst to genuine overraskelser, i tillegg til en fiffig vri her og der som holder underholdningsverdien ved like hele veien. 
Det internasjonale thrilleraspektet, med dresskledde våpenprodusenter og ungarsk politi, funker også tålelig bra. 

Filmen rekker aldri å bli kjedelig, men det finnes en del å irritere seg over. 
Heller ikke denne gangen slår det gnister mellom Varg og kjæresten Karin (Lene Nystrøm). 
De få replikkene Nystrøm har fått utdelt, er filmens svakeste. 
Et par av actionsekvensene er heller ikke patente. 
Jeg liker å se hva som foregår når barskinger havner i slåsskamp. 
Regi og klipp bør ikke forsterke forvirringen. 

Men alt i alt er «I mørket er alle ulver grå» en brukbar thriller, der Varg Veum våger seg utenfor sitt vante revir, både geografisk og sjangermessig. 
Hvem skulle trodd det? 
