Norrøn cyberpunk
I «Too Human» møter du kybernetisk forbedrede menneske-guder i en sci-fi-versjon av norrøn mytologi. 

«Too Human» er hjertebarnet til Dennis Dyack og det kanadiske spillselskapet Silicon Knights, et prosjekt de har brukt over ti år på nå. 

Det er begynnelsen på en omfattende trilogi om menneskehetens tette forhold til teknologi. 
Det er en ambisiøs sci-fi-historie basert på norrøn mytologi med en spillbarhet som kombinerer «Diablo», «Knights of the Old Republic» og «God of War». 

Og det er ikke på langt nær så bra som det høres ut som, og som det kunne - og burde - ha vært. 

Men så er det ikke på langt nær like dårlig som mange skal ha det til heller, for det er mye ved «Too Human» som er på grensen til fantastisk. 

Jeg elsker settingen med kybernetisk forbedrede mennesker opphøyd som sci-fi-guder, menneskehetens beskyttere i en fantasiverden basert på norrøn mytologi. 
Gripende vakre og fantasirike verdener pakker inn en opplevelse som er både råtøff og fengende. 

Tematikken er også interessant. 
«Too Human» reiser spørsmålstegn rundt vår tro på at teknologi vil gjøre oss til bedre mennesker. 
Maskiner som høster kroppsdeler for å bli mer menneskelige går til krig mot mennesker som er delvis maskiner. 
Fascinerende. 

Etter at du blir vant til det ukonvensjonelle slåssesystemet og får tilgang til flere måter å slåss på, blir også de tette, intense kampene i spillet både morsomme, tilfredsstillende og utfordrende. 

Men den konkrete historien som fortelles og dialogen er ikke god nok, og valgene du må ta når det gjelder rollefiguren din, kampmulighetene du har og utstyret du høster på slagmarken er ikke særlig givende. 

Rollespill-delen av «Too Human» er simpelthen ikke spesielt vellykket, det er for eksempel nesten poengløst å kjempe deg frem til bedre våpen og rustning - de vil være verdiløse om kort tid uansett når du finner enda bedre utstyr. 

Dermed blir «Too Human» mest et løfte om at Silicon Knights har mer å hente i de to planlagte oppfølgerne. 

For det som presenteres her henger ikke helt på greip. 

PS: 
I salg fra fredag 29. august. 

Trailer fra Xbox 360-spillet Too Human. 
