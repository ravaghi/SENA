Enmannskrig mot terror
Mitch Rapp er en litt sånn James Bond-aktig type, bare amerikansk og fullstendig blottet for humor. 

ACTION/THRILLER 

"American Assassin" 

USA 2017 

Regi: 
Michael Cuesta 

Manus: Marshall Herskovitz, Edward Zwick, Michael Finch, Stephen Schiff 

Skuespillere: 
Dylan O'Brien, Taylor Kitsch, Scott Adkins, Michael Keaton 

Musikk: 
Steven Price 

Aldersgrense: 
15 år 

Etter at kjæresten hans ble skutt ned og drept av terrorister så å si i samme øyeblikk som han fridde til henne, har Mitch Rapp (Dylan O'Brien) helt på egen hånd trent seg opp til å bli en temmelig dugandes agent. 
Så god er Rapp faktisk, at CIA rekrutterer ham til en av sine "black ops"-grupper. 
Stillingsbeskrivelsen er grei: 
Å drepe onde folk (islamister) med onde planer (å lage en atombombe). 

Som i en annen James Bond-film spretter handlingen fra Ibiza til Tripoli og fra Istanbul til Roma. 
Men i motsetning til en James Bond-film, er denne bitter, selvhøytidelig og kompromissløst macho – Rapps sjef, spilt av Michael Keaton, er såpass hard at han slukker sigaretten mellom fingertuppene – og volden til de grader realistisk at blodspruten titt og ofte treffer kameralinsen. 
Til gjengjeld er plottet like simpelt som i en Steven Seagal-rulle fra 90-tallet. 

Det finnes både bedre og dårligere filmer som ligner fælt på "American Assassin". 
Men det må være lov å lure på om amerikanske voldsmenn på personlig hevntokt mot svartmussede arabere strengt tatt er hva verden trenger akkurat nå. 
