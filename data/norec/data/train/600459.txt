Mer muskler enn hjerte
Med epos som "Transformers" og "Bad Boys" har Michael Bay for lengst etablert seg som en av verdens minst subtile regissører. 
At han denne gangen behandler en sann – og dypt tragisk – historie med fintfølenheten til en mannevond elefant, er sånn sett bare som forventet. 
"Pain & Gain" er likevel ikke uten underholdningsverdi. 

Mark Wahlberg, Dwayne Johnson og Anthony Mackie spiller tre idioter av noen bodybuildere som kidnapper en halvkriminell riking for å stjele pengene hans. 
Målet er å oppfylle den amerikanske drømmen om et liv med store hus, fete biler og damer med silikonpupper. 

Anmeldelsen fortsetter under bildet 

En god stund flyter filmen på skarpe replikker og Bays energiske visuelle stil. 
I denne verdenen er alle enten kjøtthuer, drittsekker eller begge deler, og det er unektelig ganske festlig å se dem utfolde seg. 

"Pain & Gain" blir likevel problematisk når kidnappingen utarter til tortur og drap. 
Michael Bay later dessverre ikke til å se noen forskjell på oppdiktet tullball og virkelig vold som har rammet virkelige mennesker. 
Hos ham er tonen alltid den samme: kjekkasaktig, kvikk og grunn. 
