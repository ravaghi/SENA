Plateanmeldelse:Jake Bugg - «Shangri La» 

Godkjent for nå. 

ALBUM: ROCK Jake Bugg «Shangri La» (Mercury/Universal) 
Den nå 19 år gamle briten er kjapt ute med album nummer to; bare drøye året etter at debuten tok ham til topps i hjemlandet. 

Oppfølgeren har mer bandfølelse, og fremstår mer «produsert», slik det blir når man drar til USA og Rick Rubin. 

Men selv om anmeldelsene så langt påstår det motsatte: 
Det er et «vanskelig andrealbum»-syndrom her. 
Man kan simpelthen bare debutere én gang, og Bugg låter nå som da - grenseløst forelsket i rotekte amerikansk pop à la Everly Brothers og britisk retrovirksomhet à la The La's. 

Hans nasale sjarm er uansett intakt, og det er vanskelig å krangle med frenetiske utblåsninger som «Messed Up Kids» og svulmende inderligheter som «A Song About Love». 

Men neste gang må det mer til. 

BESTE LÅT: 
«A Song About Love» 
