Spillanmeldelse:Super stue-sport 

Ved hjelp av Motion Plus-tilbehøret, masse nye øvelser og finpolering har «Wii Sports Resort» blitt en verdig utvidelse av den massive suksessen til forgjengeren. 

Når man skal snakke om hvilke spill som har definert den nåværende generasjonen av spillkonsoller, er det fristende - som den «tradisjonelle» spilleren jeg er - å peke på «Portal», «Bioshock», «Braid» og «Grand Theft Auto IV». 
For eksempel. 

Men i realiteten er det ingen spill fra nyere tid som kan måle seg med «Wii Sports». 
Her i Europa og i USA fulgte spillet med Wii-konsollen, hvilket har resultert i at spillet nå finnes i over 45 millioner hjem verden over. 

45 millioner! 
Og tallet kan gjerne mangedobles når man tenker på spillets sosiale natur - disse 45 millionene har hatt venner og familie på besøk, for å si det sånn. 

«Wii Sports» har blitt selve fanebæreren for Nintendos bevegelsesstyrte Wii-konsoll. 
Det å spille tennis, bowle, bokse og golfe er både enkelt, inkluderende, nyskapende og morsomt - fire ord som også er en passende beskrivelse på Wii-konsollen som sådan. 

«Wii Sports» var så vellykket og traff så godt at en oppfølger som tilførte noe nevneverdig til opplevelsen har vært vanskelig å se for seg. 
Men Nintendo har faktisk lykkes. 

OK, konseptet i seg selv er det vanskelig å gjøre noe med, og derfor fremstår «Wii Sports Resort» i ganske stor grad som mer av det samme. 
Det er også ganske stor forskjell på øvelsene - noen av dem er superbra, andre er mindre morsomme. 

Men «Wii Sports Resort» foredler de inkluderende sportsopplevelsene og polerer spillbarheten. 
Det har blitt en klassisk Nintendo-oppfølger: lystig, morsomt og gjennomarbeidet til siste detalj. 

Dessuten introduseres Motion Plus til opplevelsen, denne nye dingsen man kobler til Wii-kontrolleren for å gjøre bevegelsene mer presise. 
Forskjellen er kanskje ikke som dag og natt, men det er en betydelig forbedring. 

Det er sommersport som står i fokus denne gangen, med øvelsene frisbee, vannscooter, luftakrobatikk, kanopadling, sykling, wakeboarding og bueskyting. 
I tillegg fylles listen ut med fekting, bordtennis, golf, basketball og bowling. 
Mer enn nok å ta seg til, med andre ord! 

Nintendo Wii har muligens mistet litt nyhetens interesse etter den sjokkartede lanseringen, konsollen har sunket inn i folks bevissthet og etablert seg. 

Sånn sett representerer nok ikke «Wii Sports Resort» noen ny retning eller en betydelig videreutvikling av Wii-konsollens natur. 
Men det er et solid, sommerlig og veldig underholdende spill som er skapt for å dele med venner og familie. 

Og det holder i massevis. 
Fremdeles. 
