Har en stemme som kan bære det meste
Silje Nergaard med sjangeroverskridende album. 

ALBUM: 
Det vel ingen stor overdrivelse å kalle Silje Nergaard en institusjon i norsk jazzsammenheng. 

Siden hun startet sin innholdsrike karriere for drøye 20 år siden, har hun på mange måter fungert som en brobygger mellom «folket» og det på sett og vis mer spesialiserte jazz-elskende publikummet. 

«Chain of Days» fortsetter i den samme sjangeroverskridende tradisjonen, enten hun leker seg med roots-elementer i «Buckle Her Shoe», beveger seg i retning Middelhavet i «Lady Charlotte» eller jazzer opp en av vår tids fineste pop-skatter, «Hunting High and Low». 

Det mest åpenbare med Nergaard er at hun har en stemme som kan bære det meste. 
Og det alene er i og for seg en god nok grunn til å låne henne øret. 

Det fleste låtene er sobert og sparsommelig fargelagt sånn at fokuset skal få hvile der det skal. 
Overraskelsene er få og komfortaspektet kanskje litt for tungveiende til å skape store bølger, men du vet alltid hvor du har henne. 
