En islandsk skillingsvise
Regi: 
Baldvin Zophoníasson 

Manus: 
Birgir Örn Steinarsson, Baldvin Zophoníasson 

Skuespillere: 
Hera Hilmarsdóttir, Thor Kristjansson, Ingvar Þórðarson, Sveinn Ólafur Gunnarsson, Þorsteinn Bachmann 

Musikk: 
Huldar Freyr Arnarson 

Island, 2008, like før finanskrisen rammer. 
Sölvi (Thor Kristjansson) er en bankmann på vei oppover. 
Móri (Þorsteinn Bachmann) er en forfatter som prøver å drikke seg i hjel. 
Eik (Hera Hilmarsdóttir fra TV-serien «Da Vinci's Demons«) er en alenemor som må prostituere seg. 
Etter hvert som livene til disse tre umake, uperfekte menneskene blir flettet inn i hverandre, skal det vise seg at de alle har ubehagelige hemmeligheter å bære på. 

Fjorårets største publikumssuksess på sagaøya er ingen krim, men føles litt som en nordisk noir allikevel. 
Tonen er mørk, uttrykket realistisk og fargepaletten den sedvanlige gustne. 
Spenningen holdes oppe gjennom gradvise avsløringer av fortiden og uforutsigbare vendinger i nåtiden. 
Og først i siste akt faller endelig alle puslespillbitene på plass. 
Det er ganske fiffig gjort, det hele. 

Desto mer synd er det at «Life in a Fishbowl» på andre områder ikke klarer å heve seg over klisjeene. 
For eksempel: 
Selv om vi tror på at hovedrolleinnehaverne tror på sine egne karakterer, hører de samme karakterene — streberen som går på akkord med seg selv, den selvdestruktive kunstneren og hora med et hjerte av gull - strengt tatt hjemme i skillingsvisenes verden. 
