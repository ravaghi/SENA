Moderat til mildt vilt
NRK slår til igjen: 
Nå får du også Lars Monsen som sakte-TV, og det på lørdagskvelden. 

TV: 
NRK skal ha for at de ikke gir opp sitt nye mål: 
Å sette ned pulsen og tempoet i det norske folk. 
De har gitt oss Hurtigruta minutt for minutt. 
De har gitt oss fyre-med-ved-tv og strikke-tv. 

Nå har de jammen klart å lage tam Lars Monsen-på-ekspedisjon-tv også, og det skal vi attpåtil få servert i beste sendetid i kveld. 

NRK på villspor «Monsen på villspor» heter NRKs nye satsing. 
Konseptet er: 
Programleder Anne Rimmen frakter med seg villmarkens sønn, Lars Monsen, med bind for øynene ut i Skandinavias villmark per helikopter. 
Monsen plasseres i naturen med en ferdigpakket ryggsekk med mer eller mindre utstyr og mat. 
Han får under fem dager på seg for å finne gitte ruter og komme seg i mål. 

Okei. 
Vi er mange som er Monsen-fans. 
Vi er mange som kjenner Monsen som en sabla hardhaus. 
En som ikke er tapt bak ei vogn ute i røft landskap. 

Vi har jo - på NRK - sett mannen krysse Canada. 
Kjefte ut ville bjørner. 
Rase i hundespann gjennom kulda. 
Krysse Alaska, ja, Norge på langs også. 

Derfor: 
Hvorfor skal det være underholdende å se ham vandre og padle og slå telt et par dager? 

Skyld på Grylls! 
Han vet ikke hvor han er, denne gangen. 
Nei. 
Og så? 
Han trådte ikke barnesko i Canadas villmark før han la ut på tur der, heller. 
Oppgavene er rett og slett litt tamme - uten at det er hans feil. 

I episode to, for eksempel, får han bare tre knekkebrød og beskjed om å fiske egen mat. 
Etter to døgn får han likevel en kasse med brød, smør, spekepølse og whatnot. 

I ei tid hvor vi er blitt bortskjemt med ellevill overlevelses-tv a la Bear Grylls «Man vs. Wild», er ikke det veldig spennende. 
Har du sett Grylls slukke tørsten med egen urin, blir det noe slapt å se Monsen spise potetstappe av stortåa si fordi han fikk foten nedi turmaten på vei inn i teltet. 

Savner krydder Dersom forsiktigheten skyldes at Monsen, som kjent, har vært svært sjuk, forstår vi det. 
Men siden dette knapt nevnes, regner vi med konseptet ikke er at han tester egen helse. 
Vi er glade for å se ham frisk, og Monsens gode humør og optimisme er fortsatt smittende og sjarmerende. 
Rimmen er også engasjert tilstede. 
Det hjelper bare lite når vi kjeder oss. 

Lite hjelper små klipp hvor Rimmen forsøker å lære seg å padle litt eller å krysse ei elv. 
Kunne det vært klipt inn snutter med historier om hvordan mennesker har overlevd i villmark i virkeligheten? 
Kunne vi fått frekkere utfordringer? 
Mindre mat? 

Gåing og telting blir litt lite vilt i lengden. 
I hvert fall en lørdagskveld. 
