Doomsday
Jeg elsker mange av B-filmene ”Doomsday” forsøker å hylle. 
Men etterligningen mangler sans for rytme, dynamikk og karakter. 
Den ender opp som en flat og tam kopi som bare tidvis hinter om noe som kunne vært så mye bedre. 

Regissør Neil Marshall skuffer etter den intense ”The Descent”, og burde redigere ”Doomsday” på nytt i en ”director’s cut” for DVD. 
Noe har nemlig gått galt med kinoversjonen. 

Blodig kamp om kur 

Skottland blir satt i evig karantene etter utbrudd av et dødsvirus. 
Flere år senere bryter det ut i London, og en gruppe kommandosoldater blir sendt inn i Skottland for å finne en kur. 

De finner et post-apokalyptisk samfunn der den sterkestes rett gjelder. 
Det blir en blodig kamp om liv og død for å finne kuren. 

Parodisk uten humor 

”Doomsday” har en stor svakhet. 
Den tar seg selv helt latterlig seriøst! 
De fleste figurene forsøker å være bad-ass harde, men ender opp som parodiske klovner, dessverre ikke på en morsom måte. 

Man kan simpelthen ikke lage en slik film uten litt humor og glimt i øyet. 
Jeg satt og ventet på potensielle gullkorn som ”They’ve all gone completely Mad Max”, men de kom aldri. 

Anonyme fjes 

Hovedrollen spilles av Rhona Mitra, til nå mest kjent fra tv-seriene ”The Justice”, ”Boston Legal” og ”Nip/Tuck”. 
Hun er tøff nok i actionsekvensene, men mangler en menneskelig dimensjon, noe som kan få oss til å skape et forhold til helten. 

Teamet rundt henne er anonyme fjes som jeg aldri bryr meg om. 
Når fæle ting skjer med dem, føler jeg ingenting. 
Ikke engang Bob Hoskins har en god dag på jobben som politisjef. 

Frenetisk klippet 

”Doomsday” hyller filmer som Mad Max-trilogien, ”Aliens” og ”Escape from New York”, men tilkjennegir dem aldri. 
Den greier heller ikke å matche disse filmene, selv om den forsøker hardt på voldsfronten. 
Blodet spruter og lemmene flyr, men ikke spesielt stilistisk eller grasiøst. 

Dessuten er ”Doomsday” redigert så tett at vi ofte ikke rekker å registrere hva som skjer før vi er over i neste scene. 
Marshall og klipper Andrew MacRitchie må ha hatt koffeinsjokk mens de drev på, og har overdrevet klippefrekvensen stort. 

Midlertidig skuffelse 

Jeg har sans for regissør Neil Marshalls filmstil. 
Nå skal han til Hollywood og filme ”Drive” med Hugh Jackman i hovedrollen. 
La oss håpe den kan bevise at Marshall har noe å fare med, for ”Doomsday” er en midlertidig skuffelse 
