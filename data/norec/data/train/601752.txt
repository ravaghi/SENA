Countrymusikkens Hemingway
Det er Jamey Johnson som fronter dette albumet , men hans viktigste rolle her er den musikalske kuratorens. 
Prosjektet er å hylle låtskriveren Hank Cochran, "Countrymusikkens Hemingway", som døde i 2010. 
Cochran er kanskje ikke kjent for folk flest, men navnene Johnson har samlet for å hylle ham sier sitt om hvilken status han har: 
Willie Nelson, Alison Krauss, Elvis Costello, Emmylou Harris, Vince Gill og Leon Russell. 

Gammelskole-country som dette skal man helst ha litt livserfaring for å få fullt utbytte av. 
Her blir livets opp— og nedturer møtt med akkurat den samme aksepten. 
Jamey Johnson og vennene hans fremfører Cochrans ujålete, ukompliserte låter med stor respekt, men ikke uten å sette sitt eget preg på dem. 
Det viktigste er at de klarer å ta vare på varmen i musikken. 
Fra sin plass ved det beste bordet i låtskriver-himmelen nikker Hank Cochran anerkjennende til tolkningene deres. 
