Dyreeksperimenter – sett fra dyrenes side
Hvor langt er vi villige til å gå i vår søken etter kunnskap? 
Denne utstillingen bør få deg til å lure. 

I disse travle førjulstider kan man finne vårt kjære pinnekjøtt i en annen kontekst: 

Som performancekunstner i verket «Score for Nine Young Performers Playing in the Field», ett av to arbeider du denne uken kan se på Visningsrommet USF. 

Verket består av en kort videosnutt hvor vi ser en flokk med ni lam som på bedårende vis leker seg i gresset. 

Videosnutten, eller rettere sagt hvert enkelt lam i den, er utgangspunktet for ti stramme collager montert på veggen ved siden av. 

Collagene er en slags sammenblanding av geometrisk abstraksjon og datatabell; de likner skjema med fargekoordinerte koder. 

Hvert ark representerer ett lam, og vi får se en grafisk fremstilling av for eksempel hvor mange ganger de har hoppet rett opp og ned med fire ben, eller slikket på steingjerdet i nærheten. 

Kunstnerduoen Ibghy og Lemmens har latt seg inspirere av etologien, hvor man studerer årsakssammenhenger bak dyrs atferd i deres naturlige miljø. 

Slike studier starter ofte med et etogram–en katalog over atferdsrepertoaret til det bestemte dyret. 
Men det virker ikke som det egentlig er lammene kunstnerne studerer. 

Snarere er det selve forskerne, eller hvordan vi måler oss frem til kunnskap, som befinner seg under lupen. 

Det andre arbeidet i utstillingen, «Anthology of Performance Pieces for Animals», tar for seg noe av den samme tematikken. 

På fem bord med seks modeller hver, vises ulike rekonstruksjoner av byggverk for eksperimenter med dyr. 
Med pene, pyntelige modeller, titler og tekster tar kunstnerne oss med på en reise inn i vitenskapens verden. 

Tynne trepinner, gjennomsiktig plastikk, små snører og spesiallagde dusker–først fremstår modellene som en fest med farger og former. 
De virker morsomme, kanskje søte, nesten som uskyldige lekeplasser. 

Men etter hvert som man får fordøyd de umiddelbare sanseinntrykkene, dukker et voldsomt mørke opp. 

Duoen forsøker å gjenfortelle eksperimentene fra dyrenes ståsted. 
Uten dramatiske overdrivelser eller pinlig besjeling, belyser Ibghy & Lemmens hvor hjerterå denne forskningen faktisk kan være. 

«Twenty-three performers are blinded and have their whiskers removed». 
Slik starter én av tekstene. 
Så fortsetter den på sobert vis med å forklare at deltakerne i denne testen har gått uten mat i 24 timer, for så å slippes inn i en labyrint én etter én. 

Labyrinten krever at de kan navigere, uten to av sine vanlige navigasjonssanser. 
Belønningen er mat. 

Det er ekkelt, men jeg dras mot de søte, fargerike modellene. 
Forføres av min egen flinkhet når jeg gjenkjenner noen av eksperimentene. 

Det er jo så inderlig rørende når vi ser at elefanten kjenner seg selv igjen i speilet på samme måte som små menneskebarn? 

Eller at sjimpansene viser kreative evner når det gjelder bruk av verktøy for å komme seg frem til bananene? 

Utstillingen er vel verdt et besøk. 
Det er som om den gir sine besøkere en øvelse i empati–noe vi alle kan ha ekstra nytte av når vi går inn i juletiden. 
