Anne Nørdsti:«Så gøtt...» 

(Mariann/Warner) 

Jordnær og sympatisk. 

Alvdalsjenta Anne Nørdsti fortsetter her den fine tendensen fra to år gamle «Livet er nå». 

Og livet er tydeligvis «gøtt» (godt), for Nørdsti utstråler en frisk og sprudlende energi, selv om også alvoret stikker innom - ikke minst på balladene, der hun igjen skinner klarest og langt sterkere enn de fleste andre innen sin genre her i landet. 

De hverdagslige tekstene, helst med fokus på kjærligheten, fremstår avslappet og genuine, musikerne er gode og den musikalske variasjonen - med islett av country og rock'n roll - gjør at Nørdstis nye plate fungerer både på dansegulv og som ørefyll i stua. 

Akkurat dét er en kombinasjon vi ikke er bortskjemte med i norsk danseband-tradisjon. 

BESTE LÅT: 
«Min kjærlighet til deg» 
