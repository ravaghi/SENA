Ozzy Osbourne:«Scream» 

(Epic / Sony Music) 

Gamlefar (61) holder formen. 

Vår evig (t) unge helt er utvilsomt et medisinsk mirakel, og takk for det så lenge det fremdeles er volum og kraft i stemmen hans. 
For her er det ikke snakk om å gjøre seg bort, men fremdeles gjøre det fort. 
Den største forandringen siden sist er at Ozzys mangeårige våpendrager på gitar, Zakk Wylde, er erstattet av Gus G. Det gjør ingenting, ettersom hans gitarsignatur er faretruende lik Wyldes. 

Riktignok serverer Osbourne et par klamme ballader også denne gangen, men «Scream» er imponerende variert og overrasker med både prog-brekk og elektroniske innflytelser mellom de tyngste riffene og hovedpersonens milde, men fremdeles autoritære stemme. 
Godkjent dette, Ozzy! 

BESTE LÅT: 
«Diggin' Me Down» 
