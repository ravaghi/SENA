Tamt og irriterende
Norges nye stjerneskudd skuffer. 

POP 

Anna Of The North 

«Lovers» 

(Different Recordings / Border Music Norway) 

Anna Of The North har fått en god start på karrieren. 
Gjøvik-jenta har allerede vakt internasjonal oppmerksomhet og samarbeidet med blant annet Tyler, The Creator og Frank Ocean. 

Nå er hun ute med sin første full-lengder, men dessverre lever hun ikke opp til forventningene. 

Det er en energiløs og svevende Anna Of The North man får høre på «Lovers». 
Stemmen hennes virker svak og anonym, og i en verden hvor nordisk elektronika har blitt ekstremt populært er man nødt til å skille seg ut. 

I seg selv kan stemningen som Anna Lotterud og hennes produsent Brady Daniell-Smith skaper være behagelig og vakker å høre på, men når man får servert hele 10 låter i mer eller mindre nøyaktig samme stil blir man som lytter både rastløs og noe irritert. 

Man begynner til og med å tvile på om Lotterud har en stemme i det hele tatt eller om hun bare klarer å hviske. 
Det hjelper heller ikke at singelen «Someone» gir flashbacks til Kim Carnes sin versjon av «Betty Davis Eyes». 

Tekstene er heller ikke av den mest interessante sorten og består i hovedsak av kjærlighetshistorier hvor tekstleveringen er tam og følelsesløs. 
Alt sklir derfor forbi uten at noe fester seg til hukommelsen. 
