Gjør coverlåter til sine egne
I utgangspunktet er det ikke særlig spennende når profilerte artister tolker andre sine låter. 
Men Ane Brun får det til. 

Kjærlighet og romantikk er temaet. 
Ane Brun fra Molde, med bosted i Stockholm, har ofte hatt innslag av coverlåter på sine konserter. 
Her kjører hun løpet ut, og leverer bare det. 

Hun gir seg i kast med melodier som ofte er milevis unna det uttrykket hun stiller med på sine sedvanlige plater. 
Det får vi allerede høre på åpneren, som er en powerballade av Foreigner, nemlig "I Want To Know What Love Is". 
Her ligner den ikke på en powerballade i det hele tatt med sitt nakne uttrykk. 

Overraskelsene når gjelder tolkningsvalgene står nærmest i kø på de 14 utvalgte. 
Ane Brun gjør blant annet en stilig versjon av Radiohead sin såre "How To Disappear Completely", og en av Mariah Carey sine største hits, "Hero". 
Til å begynne med virker dette litt søkt og spesielt. 
Hvorfor gjør Ane Brun dette? 
Etter hvert er det lett å tenke og forstå at dette er gjort med innlevelse og en lidenskap til låtene der Ane Brun hører og kan tolke noe annet enn det de var ment som for sangskriverne og utgiverne. 

I disse dager når Tom Petty har gått bort, gjør det ekstra sterkt inntrykk å høre hennes versjon av hans "No Reason To Cry". 
Stilmessig er Ane Brun veldig langt unna Tom Petty når hun synger sine egne sanger. 
Her gjør hun med den som med de andre låtene: de blir til hennes egne. 
Likevel tar vi dette som et hvileskjær fra Ane Brun, mens vi venter på noe nytt fra denne fantastiske vokalisten og artisten. 
