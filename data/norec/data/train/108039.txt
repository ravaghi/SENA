Darkthrone «Sardonic Wrath»
Moonfog 

Darkthrone er blackmetal-scenens kanskje aller mest trofaste band når det gjelder å holde på uttrykket slik det oppsto i tiden da Darkthrone skiftet navn fra Black Death for femten år siden. 
Stilen er hatefull og foraktelig, lyden så preget av «oldschool»-dogmene at det dessverre høres ut som om deler av «Sardonic Wrath» - for øvrig tilegnet Quorthon i svenske Bathory som døde i juni - er spilt inn i en blikktønne. 
Da kreves det ekstra mye av både låtstrukturer og kvasse riff til å holde flagget høyt hevet, noe Darkthrone denne gangen kun klarer i det tungt sugende låtparet «Alle Gegen Alle» og «Man tenker sitt» midtveis på denne forbilledlige korte platen (34 minutter). 
