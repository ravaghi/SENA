Illusjoner og skygger
ANMELDELSE: 
Det som frastøter, tiltrekker også. 
I denne utstillingen i Rogaland kunstsenter er dette naturligvis en del av regien til kurator Geir Haraldseth. 

Rogaland kunstsenter: 
Runhild Hundeide, Odd Sama, Knut Ivar Aaser/Michael Olestad Nybråten, diverse teknikker. 
T.o.m. 26. mars 

Førsteinntrykket tar meg straks ved nesen: 
Uff, dette var da ganske grimt og lite forseggjort – en rekke mer eller mindre uformelige leirklumper ligger henslengt på golvet. 
Tilstrebet ekle, brune pølser, som ekskrementer. 
En smule frastøtende. 

Men det som frastøter, tiltrekker også. 
I denne utstillingen i Rogaland kunstsenter er dette naturligvis en del av regien til kurator Geir Haraldseth. 
Leirklumpene er steingodsobjekter laget av Odd Sama, ellers blant annet kjent for vakre keramiske kunsthåndverksprodukter. 
Nå snur han våre forventninger på hodet; han former objektene ekstremt grovt, nærmest skjødesløst, og slik nærmer han seg en opplevelse av en slags primal-kunst, pre-kulturelle objekter. 

Jeg tenker også på Antonin Artauds Grusomhetens teater, som dyrker denne konflikten mellom det forventede og det gitte, og som utforsker en besvergende usikkerhetsfølelse. 
Samas brune objekter, som ligner på det kroppen har kastet fra seg – det Julia Kristeva kaller abjekt, det som skilles ut og frastøtes (Powers of Horror, 1980) – blir her en slags utskillelse fra kulturen og sivilisasjonen, av det ubrukelige, det vi ikke vil kjennes ved. 
Plassert bortover golvet ser de ut som en slags jordfunn vi ikke helt klarer å bestemme: er de kulturgjenstander eller kun resultater av tilfeldigheter i naturen? 

Meningskollaps 

Det Sama og Haraldseth setter i spill her er vår reaksjon på trusselen om meningens kollaps, det Kristeva beskriver som abjekt kunst «som drar meg mot stedet der meningsinnholdet bryter sammen.» 
Dette blir da en annen måte å erfare kunst på enn den tradisjonelle, som ofte rommer et begjær etter det vakre objektet. 
I stedet for en vakker Venus eller en kraftfull Herkules, har Sama laget «Den spikeren som stikker opp må hamres ned;» i stedet for en hyllest til makthaverne (som jo finnes i svært mye tradisjonell kunst), har han laget «Knust krone,» «Knekt krone» og «Crown and Slug.» 
Som om det skulle være de ødelagte restene etter en kransekakefest. 
Med et hav av ironisk distanse til det vi kunne kalle Den Store Kunsten viser Sama en forakt fot kunstens tradisjon og konvensjon, samtidig som hans objekter også rommer visse elementer nettopp fra begge. 
Se bare på «Mountain Man/Macho Man/Caganer,» et buktende slangevesen med klare referanser til Bernini og andre kunstneres barokkskulpturer. 
Og til de abjekte ekskrementer – caganer viser til en komisk liten katalansk figur som sitter med bar rumpe og gjør sitt fornødne i en julekrybbe. 

Haraldseth skriver at utstillingen er «en inngangsportal til kaos, entropi og eksperimentering.» 
Entropibegrepet er hentet fra fysikken, men brukes også om samtidskunst som formulerer en grad av uorden i et system som inneholder informasjon. 
Samas «Mountain Man» er et godt eksempel, fordi den både rommer informasjon om kunsthistoriens store skulpturtradisjon og et forsøksvis brudd med denne – følgelig et betydelig element av uorden, og, sammen med de øvrige objektene hans, av kaos. 

Usikkert 

Medutstiller Runhild Hundeides skjøre skulpturer av armeringsjern og plast balanseres usikkert av en enkel, men finurlig bruk av tyngdepunkt og spenn – lite skal til før de bryter sammen, det vil si før kunsten oppløses og blir til en liten haug med trivielle hverdagsmaterialer. 
Hennes videoverk, som lager enkle «melodier» ved hjelp av et dataprogram sender enerverende lyd ut i rommet, like syntetisk sjelløst som Melodi Grand Prix. 

Knut Ivar Aaser og Michael Olestad Nybråtens «malerier» viser seg slett ikke å være malt; de er bygget opp av syntetisk tekstil, fjærboa og fjær. 
Som Samas steingods skaper også disse en grunnleggende usikkerhet, samtidig som de lader de uekte maleriene med en viss camp-faktor. 
Det jeg ser, er en illusjon. 
Sammenbruddet har allerede funnet sted, før min tid foran bildene. 

Samas objekter kan minne om arkeologiske funn fra en fjern fortid; men når jeg ser nærmere på dem, og i sammenheng med resten av utstillingen, aner jeg at dette er ruiner av en sivilisasjon i ferd med å gå til grunne rundt oss akkurat nå. 
Ikke skygger fra fortiden, men et skyggespill fra en oppløsning vi står midt inne i her og nå. 

Det som trekker helhetsinntrykket noe ned, er kuratorens problem med å få utstillernes bidrag til å henge sammen til en helhet. 
Til det er ikke lokalet godt nok; her blir hver kunstner en øy for seg. 
Bedre ville det kanskje fungere i rom fjernt fra den hvite kuben, som f.eks. de gamle, slitte ølhallene på Tou Scene. 
