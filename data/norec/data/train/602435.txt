Tyler åpner opp
Tyler, The Creator er kjent for å tøye grenser og har vært et lite mysterium for mange, men denne gangen får vi endelig vite mer om den omstridte hiphop-artisten. 

Tyler, The Creator er bannlyst fra Storbritannia som mener han utgjør en trussel for samfunnet ved å oppfordre til homofobi og terrorisme på grunn av tidligere tekster. 
Det kommer derfor som et sjokk for mange når vi får servert tekstlinjer som «I´ve been kissing white boys since 2004» i låten «I Ain´t Got Time» fra hans siste album. 
Det er en mer personlig, tankefull og ydmyk rapper vi får høre denne gangen. 

Som alle andre artister innen sin sjanger har han en lang gjesteliste. 
På toppen står selvfølgelig Frank Ocean – den mest kjente i hip hop kollektivet Odd Future som Tyler opprettet for 10 år siden i Los Angeles. 
Men det er ikke bare Hip Hop-gjester her. 
Under låten «Boredom» bidrar norske Anna Of The North med svevende vokallinjer. 

Akkompagnementet kan oppfattes som kaotisk. 
Her er alle regler kastet ut av vinduet, og man vet aldri hva som kommer i neste takt. 
Det går fra tung hip hop i «Who Dat Boy» til svevende og vakre stykker med uventede akkordprogresjoner som i nydelige «Garden Shed». 

Tyler leverer med dette sitt mest gjennomførte og givende album noen sinne. 
