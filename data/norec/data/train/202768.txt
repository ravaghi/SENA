Minitest:Bose in-ear MIE2 

Gir deg lyden du forventer, men det viktigste er definitivt at de ikke detter ut. 

Ørepropper er praktisk fordi de tar liten plass, og derfor er langt enklere å raske med seg sammenlignet med et sett monstrøse hodetelefoner. 

Problemet med ørepropper er imidlertid at de har en lei tendens til å falle ut av ørene når du gjør noe aktivt, enten det nå er jogging, sykling eller andre aktiviteter du liker å drive med. 

Bose nye in-ear serie løser dette på en elegant måte. 

For deg som er aktiv 

Alle modellene leveres med det Bose kaller for StayHear, som i praksis er en bøyelig gummilist som holder øreproppene på plass. 
Det hele ser litt ubehagelig ut på bilder, og jeg innrømmer glatt at jeg var skeptisk når jeg plukket dem opp av esken for første gang. 

Heldigvis er det ikke sånn. 
I bruk oppleves de som ganske så komfortable. 
Bøylen er nemlig så myk at du ikke merker at den er der, samtidig som proppene sitter svært godt fast. 

Jeg har selv brukt øreproppene på flere sykkelturer den siste måneden, og min bedre halvdel har brukt dem på joggeturer. 
Og konklusjonen er enkel; dette sitter som spikret i øregangen - og det uten at det blir ubehagelig. 
Vi liker også at Bose har lagt med både propper og bøyler i flere størrelser, slik at det er enkelt å finne en konfigurasjon som passer akkurat dine øreganger. 
Lydbildet er forøvrig typisk Bose: 
Nøytralt, detaljert, og med en helt ok fylde. 
Sammenlignet med siste generasjons iPod/iPhone-propper er det altså et klart skritt i riktig retning, men de største basselskerne der ute bør heller vurdere øreproppene fra Monster. 

Minifakta: 
De nye in-ear proppene kommer i tre versjoner. 
Den enkleste er IE2, mens MIE2 og MIE3 er spesielt utviklet for mobiltelefoner og har derfor også innebygd svarknapp og betjeningsknapper. 
MIE2 kommer også i en i-versjon spesielt tilpasset Apple-produkter, og er da også kompatibel med Apples stemmestyringsprogrammer. 

Alle modellene skal komme til butikken fra 18. oktober, og prisene ligger fra 900 til 1.200 kroner. 
