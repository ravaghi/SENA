HTC Magic
TEST: 
Android er en verdig utfordrer i mobilverdenen. 

Det er lenge siden vi har hatt mulighet til å stifte bekjentskap med noe genuint nytt i mobilbransjen. 
Alt for ofte ser vi de samme teknologiene om og om igjen, kanskje i nye innpakninger eller versjoner. 

Men Googles ferske og mye omtalte operativsystem Android klarte definitivt å vekke vår oppmerksomhet. 
Og når det anerkjente selskapet HTC nå bringer den første Android-telefonen til Norge, er det klart vi blir spent. 

Pent ytre HTC Magic, som den første Android-telefonen i Norge heter, gjør umiddelbart godt inntrykk. 
Den en slank, elegant og sexy. 
HTC legger ikke skjul på at det ikke er en forretningstelefon, at den skal helst selges til yngre, mer motebevisste brukere, at den skal - tør vi si det - konkurrere mot iPhone. 

Så den veier lite, den er hvit og stilig og ganske minimalistisk. 
Det er en del knapper nedenfor skjermen, men de er aldri i veien, og er en integrert del av utseendet til mobilen. 
Det som tiltrekker seg mest oppmerksomhet er den ganske store styrekula, som faktisk er nesten helt unødvendig. 
Den berøringsfølsomme skjermen er nemlig såpass god at det blir aldri nødvendig å bla seg gjennom menyene ved bruk av denne. 
Det eneste den trengs til er å knipse bilder - den fungerer da nemlig som en utløserknapp. 

Vi merker imidlertid et par funksjonelle mangler ved designet. 
For eksempel at telefonen ikke har 3.5 mm-utgang for hodetelefonene. 
All tilkobling går gjennom mini-USB-porten nederst. 
Telefonen har heller ikke kamera på forsiden for eventuelle videosamtaler, og kameraet på baksiden har hverken speil eller noe form for lys. 
Noe som også gjør det ubrukelig i mørket. 

Men nok prat om HTCs utseende. 
Den er fin. 
Ferdig med den saken. 
Det er nemlig Android som gjelder her. 

Hurra for Android 
Og operativsystemet er forbløffende kult. 
Hovedskjermen lar deg fritt plassere snarveier til dine yndlingsapplikasjoner, disse kan du rett og slett dra fra hovedmenyen og legge hvor du vil. 
Det samme gjelder widgets og egentlig alt annet du ønsker å ha i front. 
Hovedskjermen går egentlig over tre skjermer, og du drar fingeren sidelengs for å bytte mellom disse. 
En stilig effekt er at bakgrunnsbildet går over alle de tre skjermene. 
På skjermen til høyre finner vi for øvrig et Google-søkefelt, som tar deg rett til denne godt kjente søkemotoren. 

En annen veldig kul ting er selve hovedmenyen der alle applikasjoner ligger. 
Denne får du opp ved å dra et lite ikon fra nedsiden av skjermen oppover, som en gardin. 
På samme måte kan du dra skjermens øverste felt nedover, der havner nemlig alle bekjeder om nye meldinger, ubesvarte anrop eller nedlastede applikasjoner, og ved å dra denne «gardinen» ned får du direkte tilgang til alle disse elementene. 
Det er utrolig brukervennlig, elegant og rett og slett skikkelig kult. 

Googlefisert Stikkordet hos Android er Google. 
Integrasjonen med søkegigantens tjenester er betydelig. 
Du får direkte tilgang til Gmail, til chatteprogrammet, kalenderen, naturligvis til Google Maps og til søkemotoren. 
Når du først starter telefonen må du logge deg inn med din Google-konto, og tankegangen her er ikke ulik det Apple gjør på tvers av sine maskinvare- og programvareplattformer. 
Du er på ingen måte fastbundet til for eksempel Gmail heller, det er fort gjort å sette opp en Exchange-konto, for eksempel, og epost-klienten er bra og oversiktlig. 

En YouTube-applikasjon følger også med, denne er kanskje litt mer begrenset enn iPhone sin, men gjør likevel jobben. 

Uansett hvor du er i menyene eller hvilken applikasjon du bruker, kan du når som helst trykke på en menyknapp og få opp en kontekstsensitiv meny der valgmulighetene for det gitte programmet er tilgjengelige. 

Mye å laste ned Google skryter av sin applikasjonsbutikk, passende kalt Android Market. 
Denne er nemlig allerede ganske fylt med programvare, og så langt er alt gratis. 
Det er faktisk ganske mye nyttig her, fra nyhets- og værtjenester, spill og små, artige programmer, til applikasjoner som fikser flere feil med selve operativsystemet. 
For eksempel gir deg enklere tilgang til visse funksjoner, som ellers krever mange trykk gjennom menyene for å finne. 
Butikken er også oversiktlig og lett å navigere seg gjennom, applikasjonene blir kjapt lastet ned og plassert i hovedmenyen. 
Vi opplevde imidlertid et par programmer som ikke fungerte spesielt bra, men det går kjapt å avinstallere ting du ikke liker. 

Et minus med telefonen er lite minne: 
Kun et 2 GB-minnekort følger med, noe som er lite i disse dager, spesielt når andre telefoner leveres gjerne med 32 GB. 

Hva brukervennligheten angår er Android stort sett en fornøyelse. 
Menyene er lette å forstå, men det tar som sagt ofte ganske mange trykk for å komme til visse innstillinger. 
Ikke alt er 100% intuitivt. 

Bra inntasting 
For å taste inn tekst bruker vi et QWERTY-tastatur (det finnes også andre varianter du kan velge), og det fungerer ganske likt iPhone. 
Du holder for eksempel inne O eller A for å nå de norske bokstavene. 
Dessverre er de virtuelle tastene ganske små, så det er lett å trykke feil. 
På den andre siden foreslår operativsystemet ordene automatisk, og selv om du bommer skikkelig på bokstavene er forslagene som regel riktige. 
For å si det sånn, vi klarte å skrive meldinger veldig fint selv veldig sent på kvelden. 
Ikke alle smarttelefoner består den testen like lett. 
Vi liker også at telefonen gir en liten vibrasjon når du trykker inn bokstavene. 

SMS-funksjonaliteten er for øvrig ikke ulik iPhone, der meldingsutvekslinger blir plassert i «samtaler» med de gitte kontaktene. 
Det irriterer imidlertid at det ikke går an å slette enkeltbeskjeder. 

Slapp på multimedia 
Når det gjelder multimedia er vi ikke overveldet. 
Kameraet er ganske dårlig: 
3.2 megapiksler er helt greit for så vidt, men kvaliteten er likevel laber. 
Mangelen på fotolys gjør at du kan glemme å ta bilder i mørket, og kvaliteten på video er midt på treet. 
HTC Magic er definitivt ingen utpreget kameratelefon. 

Avspilling av film og musikk fungerer helt fint, men igjen, mangelen på 3.5 mm-uttak er et minuspoeng. 

Bra på nett Nettleseren til Android er helt klart blant de bedre vi har prøvd. 
Ganske rask og god til å tegne opp nettsider. 
Dessverre støtter ikke Android multitouch, så selv nettopplevlsen er definitivt bra, klarer den ikke å utkonkurrere Safari. 
iPhone består som den helt klart beste surfetelefonen, men Android kommer som god nummer to. 

Og vi trenger vel ikke å nevne at fullt utvalg av trådløse teknologier støttes her, fra HSDPA via WLAN til Bluetooth. 
Bare husk at det å ha WLAN på hele tiden dreper batteriet ganske raskt. 
Ved vanlig bruk vare batteriet som regel rundt to døgn, noe som er helt greit i dagens mobilmarked. 

GPS-funksjonaliteten er selvfølgelig også på plass, og telefonen bruker naturligvis Google Maps. 
Du kan velge mellom vanlig kart, satelittbilde eller Street View, men sistnevnte finnes fremdeles ikke i Oslo, så det var umulig å teste. 

Vår nye favoritt For å oppsummere, Android er gøy. 
Det er et stilig operativsystem som har et elegant, attraktivt utseende, fokuserer på åpenhet og fleksiblitet, og lar deg gjøre det aller meste. 
Det har visse minuser, som sagt kunne den generelle brukervennligheten vært bitte litt høyere, men det blir pirk. 
Faktum er at vi ble fort veldig glad i systemet, det har en kulhet ved seg som er vanskelig å beskrive, men som man øyeblikkelig innser i det man begynner å bruke det. 

Og selve HTC Magic er en bra telefon, med unntak av dårlig kamera og kun USB-plugg. 
Den ser bra ut, fungerer bra og vekker oppmerksomhet blant våre bekjente. 
Det ser altså ut til at HTC har tenkt i riktige baner her, og lagde en telefon som appelerer til de unge og stilbevisste og som samtidig er en fornøyelse å bruke. 

Vi kan ikke si annet enn at vi gleder oss stort til å se hva fremtiden bringer for Android. 
Vi har en god følelse. 

(Denne testen er publisert både på ITavisen og DinSide Data) 

Flere ferske mobiltester 
