Acer Aspire E1-572
Norges billigste PC med full HD-skjerm er en glimrende PC til hjem- og skolebruk. 

Acer Aspire E1-serien høsten 2013 finnes i et utall konfigurasjoner, men de har noen ting felles: 
Det ytre er likt, og alle befinner seg i økonomisegmentet. 

Modellen vi har sett er en av de mest interessante - ikke minst med tanke på skjermoppløsning og pris: 
Her får du nemlig en PC med full HD-skjerm til den nette sum av 3.990 kroner. 
Det er Norges billigste, ifølge Prisjakt.no. 
Og maskinen er slett ikke noe dårlig valg, viser vår test. 

Før vi går inn på hvordan maskinen oppleves i bruk, tar vi en kjapp gjennomgang av de viktigste tekniske egenskapene: 

Skjerm: 15,6" LED-baklyst matt LCD, TN-panel, 1920 x 1080 piksler Prosessor: 
Intel Core i3-4010U RAM: 
6 GB (maks 8) Grafikkort: 
Intel HD 4400 Lagring: 
Hitachi 750 GB harddisk, 5400 rpm Optisk drev: 
Nei Skjermutganger: 
VGA og HDMI (1.3) USB-porter: 2 stk USB 2.0, 1 stk USB 3.0 Webkamera: 
Ja, 720P Kortleser: 
SD/SDHC/SDXC Trådløst nett: b/g/n (Broadcom) Kablet nett: 10/100/1000 Mbit Annet: 
Bluetooth 2.1 OS: 
Windows 8 norsk Størrelse: 38,2 x 25,6 x 2,53 cm Vekt: 2,35 kg Pris: 3.990 kroner (Elkjop.no 9.10.2013 

Spesifikasjonsmessig er det lite å utsette på dette, prisen tatt i betraktning. 
Du får bra med minne og lagringsplass, siste generasjon Intel Core-prosessor, og endelig har E1-serien fått en USB 3.0-port også. 

Full HD 

Og ikke minst: 
Du får en matt skjerm som har full HD-oppløsning. 

Det betyr plass til mer informasjon og skarpere detaljer, men det er imidlertid verdt å merke seg at skjermen har et enkelt TN-panel, noe som betyr relativt store begrensninger når skjermbildet betraktes fra sidene. 
Farger og kontrast forvrenges raskt, så denne skjermen må betraktes rett forfra. 
Da er også lysstyrken absolutt akseptabel. 

I tillegg er det verdt å merke seg at prosessoren er en såkalt ULV-modell (Ultra Low Voltage). 
Den har ikke den høyeste ytelsen, men bruker til gjengjeld mindre strøm. 
Dermed kunne Acer velge et mindre batteri med fire celler, og samtidig få brukbar batteritid og begrense vekten på maskinen til behagelige 2,35 kg. 

Merk videre at det trådløse nettverkskortet fra Broadcom viste seg å ikke være blant de kraftigste, og liker seg best i nærheten av det trådløse aksesspunktet. 
Man kan bytte ut dette med et kraftigere, men tilgangen til kortet er ikke fullt så enkel som vi har sett på mange andre Acer-maskiner, du må faktisk løsne hele bunnplaten. 

Men du trenger bare å løsne én skrue for å få tilgang til harddisk og minnebrikker: 

Plast fra innerst til ytterst 

Materialvalget i kabinettet er også med på å holde kostnadene nede. 
Her er det benyttet plast hele veien, men maskinen virker godt avstivet og "fast i fisken". 
Vi har likevel ett åpenbart ankepunkt; fingeravtrykk og fettflekker vises dessverre svært godt, og det gjør at den lett ser møkkete ut. 
Denne maskinen skulle helst vært håndtert med hansker! 

Alle tilkoblingene sitter på høyre og venstre side, med unntak av kortleseren som sitter i fronten til venstre. 

Tastaturet er av chicklet-typen der hver tast sitter isolert fra de andre, og layouten er fellesnordisk. 
Det er fast og fint stort sett over det hele (bare litt bevegelse i platen på F-tastene mot midten), og avgir lite støy under skriving. 
Bakbelysning må du imidlertid klare deg uten. 

Under sitter en stor multiberøringsfølsom pekeplate som fungerer meget bra. 
Under denne sitter en heltrukken knapp med to trykkpunkter for venstre- og høyreklikk. 
Den avgir akkurat passe lyd og respons under trykking. 

Støysvak 

Maskinen gir i seg selv også akkurat passe lyd fra seg, og de som har lest mine tester vet at det betyr at den er svært støysvak. 
Selv under tung belastning blir aldri viftesuset høyere enn at du må legge øret ned mot venstre side av PC-en for å få den med deg. 
Summingen fra harddisken er som regel mer hørbar. 
Bytt ut denne med en SSD, og du har en av de aller mest støysvake PC-ene på markedet. 

På undersiden sitter det to høyttalere mot fronten. 
Lyden er alt annet enn imponerende, den er tynn og litt for lav selv på maks volum. 
Her er det bare å koble til eksterne høyttalere eller hodetelefoner med det samme. 

Har fått ut det meste 

Ytelsesmessig er ikke dette av de hvasseste maskinene, men Acer har konfigurert maskinen bra (med unntak av å bruke en forferdelig skrivebordsbakgrunn). 

Man får en god brukeropplevelse i alt fra Office-programmer til bildebehandling til avspilling av YouTube-videoer i full HD-oppløsning. 
Det er vårt inntrykk at Acer som regel er flinke på å konfigurere opp maskinene på en bra måte. 
Ved å fjerne prøveversjonen McAfee sin sikkerhetspakke ble vi enda mer fornøyd, siden denne kommer med i overkant mange advarsler og påminnelser. 

Windows Opplevelsesindeks sier følgende om ytelsen, skalaen i Windows 8 går fra 1,0 (tregest) til 9,9 (raskest): 

Prosessor: 6,3 Minne: 7,2 Grafikk: 
5,1 Spillgrafikk: 
6,4 Primær harddisk: 
5,9 

Passmark PerformanceTest gav følgende poengsummer: 

CPU Mark: 
2684.4 2D Graphics Mark: 
378.8 Memory Mark: 
1490.5 Disk Mark: 
748.9 3D Graphics Mark: 
383.2 PassMark Rating: 
1254.5 

Grafikytelsen er faktisk litt lavere enn snittet for forrige generasjon fra Intel (HD 4000), selv om den i prinsippet burde være høyere. 
Årsaken sitter i den strømgjerrige prosessoren, som er laget for enkel bruk, ikke tunge konverteringer, konstruksjon og lignende. 
Da ligger det også i kortene at du velger en annen PC hvis du ønsker mulighet til å spille de nye og feteste spillene på topplisten i butikkene. 

Harddisken har en leseytelse som ligger i overkant av 100 MB i sekundet, og rett under 100 MB i sekundet på skriving. 
Det er middels raskt i harddisk-sammenheng, men en SSD vil ofte være 3-5 ganger raskere. 
Men da må du også opp i en annen prisklasse. 

Holder 4-5 timer 

Vi målte batteritiden i to omganger, én gang med minimal belastning - kun tilkoblet trådløst nett. 
Da holdt batteriet i 5 timer og 48 minutter før det gikk tomt. 
I neste omgang testet vi med kontinuerlig avspilling av HD-video med lyd. 
Da holdt batteriet i 3 timer og 9 minutter før det var slutt. 
I praksis kan du forvente at batteriet holder i mellom 4-5 timer mellom hver lading. 
Det er ikke et toppresultat, men absolutt akseptabelt for en PC i denne prisklassen. 

Konklusjon 

Det er helt på det rene at du får mye PC for 3.990 kroner. 
Brukbar ytelse til det meste, høyoppløst skjerm, slank utforming og meget lavt støynivå er positive faktorer som bør veie meget tungt for denne maskinen. 

Materialvalg, skjermpanel og trådløst nettverkskort er faktorer som trekker noe ned, men til denne prisen skulle det blott bare mangle at det er noen ankepunkter. 
For det er ingen tvil om at dette er et godt kjøp. 

(NB! 
I oppsummeringsboksen står det at skjermen er blank og har 1366 x 768 piksler oppløsning. 
Dette stemmer ikke, men leder til riktig produkt) 

Acer Aspire E1-572-34016G75Dnkk (NX.M8EED.046) 
