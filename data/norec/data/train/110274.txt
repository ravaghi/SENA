W IPEOUT 2048 Racing (7 år)
«Wipeout 2048» er som et raveparty i baksetet på en Ferrari. 
Som kjører i 1000 km/t. 

«Wipeout 2048» er et mer enn godkjent lanseringsspill til Playstation Vita. 
Grafikken er fantastisk, kontrollen er presis og banene er spektakulære. 

Men har du spilt «Wipeout» før, vet du nøyaktig hva du får. 
Det handler om racing i vanvittige hastigheter, dunkende syremusikk og en effektiv bruk av luftbremsene for å komme helskinnet gjennom svingene. 

Og selv om det er velgjort, så er det litt for lite engasjerende. 
Jeg savner noe nytt. 
Noe som får adrenalinet til å pumpe som det gjorde i 1995. 
Nå frister det å sitere spillet selv: 
«Auto-pilot engaged». 

På den ene siden er det deilig å se at utviklerteamet fra Liverpool ikke har gått i fellen og tvunget på oss veive- og pekekontroller. 
På den andre siden føles det litt som en forspilt sjanse. 
For Playstation 
Vita er jo proppfull av nye egenskaper, men ingen av dem er særlig smart utnyttet i «Wipeout 2048». 

Men «Wipeout» kler det håndholdte formatet svært godt. 
Og «2048» er definitivt en maktdemonstrasjon når det kommer til Vitaens maskinkraft. 
Så totalt sett er det både lekkert og underholdende, men lite nytt under solen. 
