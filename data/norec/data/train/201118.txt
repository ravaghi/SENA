Apple iPod Nano (2.Gen) 

Apple får æren av å åpne ballet, av ikke noen spesiell annen grunn enn at de kommer først i alfabetet. 
Vi har for øvrig testet iPod nano før, om enn forrige generasjon. 
Forandringene har ikke vært revolusjonerende, vi snakker i hovedsak om større kapasitet (opp til 8 GB), nye farger, overflate og lengre batterilevetid. 
Derfor vil vi henvise til testen av originalen dersom du er ute etter mer fyldig info. 

iPod nano 2G (altså andregenerasjon) er mer tiltalende enn noengang med farger og utholdenhet, for ikke å snakke om at overflaten ikke riper like lett som metallplaten på førstegenerasjonsspillerne. 

Snasen innpakning 

Apple har pakket nano lett uten noen som helst form for medfølgende programvare, meningen er at du skal laste ned iTunes som integreres godt med iPoden. 
Av interesse i den elegante emballasjen er et par hodetelefoner, USB-ledning for å lade spilleren og en liten holder - alt selvfølgelig oppskriftsmessig i Apple-hvitt. 

I bruk er den like enkel som sin forgjenger, og det runde skrollefeltet og enkle grensesnittet lar oss navigere gjennom spilleren raskere enn på noen av de andre kandidatene i denne testen. 

Av ekstrautstyr er det ikke like mye å skryte av som på noen av de andre spillerne. 
Den har fire små spill og dersom du er en person med orden på sysakene kan du synkronisere med kalender og kontaktliste. 

Kvaliteter 

Skjermen på iPoden er klar, god og lyssterk. 
Dersom du føler for å se bilder på den lille skjermen så fungerer det for så vidt også greit nok, og bildet er blant de beste av testkandidatene. 

Vedrørende lyden har nano 22 forhåndsstilte klanginnstillinger, og er forøvrig den eneste spilleren i testen som kan spille to sammenhengende spor uten merkbart hopp. 
Utgangseffekten vil være god nok i de fleste tilfeller, men har du lavmælt musikk og tungdrevne hodetelefoner vil du kanskje ønske deg litt mer futt av og til. 

Batterikapasiteten har økt betraktelig i denne generasjonen av nano, og vi målte 28 timers kontinuerlig avspilling, nest best i testen og noe som virkelig burde være rikelig for normalt bruk for de aller fleste. 

Konklusjon 

Den nye iPod nano er en no-nosense MP3-spiller det er lett å ta med seg, lett å bruke og lett å like. 
Dens største svakhet i forhold til sine argeste konkurrenter er mangel på "ekstrautstyr" som innebygget radio, for ikke å glemme at den - i det minste originalt - ikke takler kopibekyttet WMA-format. 
