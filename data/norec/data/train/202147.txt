Apple iMac 21,5-tommer (høst 2012)
Ny generasjon lynrask iMac har vært på testbenken. 
Der har den overbevist! 

Sammen med lanseringen av iPad mini i høst ble det også lansert tre nye maskiner i Mac-familien. 
Mac mini kom i oppgradert utgave, 13" Macbook kom i Retina-utgave og iMac-serien ble oppgradert med både ny design og maskinvare. 

Det har tatt lang tid før iMac-modellene kom i volumsalg, og i skrivende stund er det fremdeles noen ukers leveringstid. 

Vi har nå endelig fått testet iMac i 21,5-tommers utgave. 

Maskinen 

Apple har som sedvanlig sørget for en god brukeropplevelse helt fra man begynner å pakke opp maskinen. 
Emballasjen er lett å håndtere, det er enkelt å få maskinen ut av skumplasten. 
Når man har fått maskinen på bordet er den lille esken med trådløst tastatur og mus også praktisk og elegant tilrettelagt. 

Til og med den eneste ledningen er i en klasse for seg, Apple sine nettledninger er ikke stive, og de krøller seg heller ikke. 

Designet er nå enda mer elegant, med baksiden avrundet i alle retninger og kanter som bare er noen få millimeter tykke. 
Det gir inntrykk av at hele skjermen er svært tynn, men på det tykkeste er den faktisk like "tykk" som den forrige modellen. 
Nå er det heller ingen optisk platestasjon å ta hensyn til. 

Optiske plater på iMac har nå gått samme veien som disketter på den første iMac. 
De er borte fra hovedstrømmen, men kan skaffes som ekstrautstyr mens man venter på at bruken dør ut. 

Når man slår på maskinen er selve oppsettet helt likefram, med inntasting av brukerkonto og brukernavn, valg av nettverkstilkobling og Apple ID for bruk av Apples tjenester. 

Så er maskinen klar til bruk, med de velkjente iLife-programmene ferdig installert. 

Spesifikasjoner 

Vårt testeksemplar har en Core i7 3770S på 3,1 GHz, 16GB 1600MHz DDR3 minne og nVidia GeForce GT 650M grafikk med 512 MB minne. 

Lagringen tas hånd om av Apples Fusion Drive, som består av en SSD på 128 GB og en harddisk på 1 TB. 
Dette oppsettet sørger for svært høy lese- og skriveytelse. 
Mer om det senere i denne testen. 

Skjermen har HD-oppløsning på 1920 x 1080 piksler. 
Den er blank, men er refleksbehandlet, slik at den ikke er på langt nær så følsom for reflekser fra taklys og annet som andre maskiner. 
Spesielt berøringsskjermer er ofte plaget av sterkt gjenskinn. 

Alle tilkoblingene er på baksiden, der finner vi vanlig 3,5-millimeters minijack til hodetelefoner, SDXC-kortplass, 4 USB 3.0 kontakter, 2 Thunderbolt-kontakter og en Gigabit Ethernet-kontakt. 

Strømbryteren sitter bak på andre siden. 

Lyden kommer ut av spalter på undersiden. 

Det er ingen stasjon for optiske plater på maskinen, det må kjøpes separat. 

I bruk 

Oppstart gikk på 16,5 sekunder, fra vi trykket strømbryteren til maskinen var operativ. 
Det er svært raskt! 

Denne maskinen har altså Fusion Drive, som lagrer det du bruker ofte på SSD, mens det du bruker sjelden blir lagret på harddisken. 
Dette er altså ingen cache-løsning med litt flashminne for å ta toppene underveis i en arbeidsøkt, men en løsning som vurderer hele ditt bruksmønster og styrer lagringsresursene deretter. 
Dette gjelder både programvare og data, noe som er mulig på grunn av SSD-kapasiteten på relativt romslige 128 GB. 

Det er ingen brukerinnstillinger hvor du kan påvirke grensen for når hva skal lagres hvor. 
Her må man bare stole på at Apple har valgt en fornuftig fordeling. 
Mye kan tyde på det. 

Med en Geekbench score på 13 659 mot den forrige iMac-en med Core i3 vi testet på 6010 snakker vi om en dramatisk forskjell. 

Den rå prosessorytelsen er interessant å sammenligne med MacPro-modellen vi testet i 2009. 
Den leverte 15 363, men var til gjengjeld utstyrt med to av de kraftigste Intel-prosessorene i Xeon-serien den gang. 

Totalt sett er dette imidlertid den raskeste Mac-en vi har prøvd. 
Den responderer umiddelbart, alt bare sitter i skjermen med det samme. 

Ingen berøring? 

Vi har hatt flere andre alt-i-ett-maskiner til test i det siste, med Windows 8 og berøringsskjerm. 
Men Apple, som var først ute med et gjennomført operativsystem og brukergrensesnitt for berøring, og dessuten laget malen for alt-i-ett-maskiner, der er det ingen støtte for berøring. 

Kan det være at Apple ikke ser noen fordeler med berøring på stajonære maskiner? 
At berøring ikke er naturlig når man sitter ved maskinen, men bare når man allerede har maskinen (=skjermen) i hendene? 

Apple uttaler seg konsekvent ikke om produkter som ikke er i salg, så dette blir bare spekulasjoner. 
Men vår erfaring er at berøringsstyring har få og smale bruksområder på en stasjonær maskin, sammenlignet med langt mer effektiv styring med mus og tastatur når man arbeider vertikalt. 

Og stasjonære maskiner, selv om de er alt-i-ett-maskiner, er jo laget for å kunne jobbes på, da er effektiviteten ganske vesentlig når man skal sitte en stund med for eksempel lange dokumenter, store bildefiler og video. 

Konklusjon 

Den nye iMac i 2013-utgave er en gjennomført elegant maskin, med imponerende ytelse når man velger en topp spesifisert utgave. 

Vårt testeksemplar har i skrivende stund en pris på 17 690 kroner, men du kan også få den med Core i5, 8 GB minne og 1 TB roterende harddisk til 10 690. 

27-tommeren ligger omtrent 4 000 kroner dyrere i alle varianter. 

Oversikten over modeller i markedet kan du finne hos Prisjakt.no. 
