Mannen bak dr.Mengele 

Dr. 
Mengeles grusomheter i Auschwitz har alle hørt om. 
I Øyvind Foss sin siste bok, beskrives Dr. Mengele som en annen manns assistent. 

Josef Mengele har gått inn i historien som «den grusomme legen», i bestemt form entall. 
Mannen plukket ut fanger i konsentrasjonsleieren Auschwitz-Birkenau for å drive tvilsomme, smertefulle og farlige medisinske eksperimenter på dem. 
Han kombinerte sin medisinske forskning med en stilling i SS. 

Tallrike var de som døde under Mengeles forskning. 

Professor emeritus Øyvind Foss, opprinnelig fra Kristiansand, har i sin siste bok tatt for seg apparatet rundt Dr. Mengele. 

Især retter han fokus mot en professor ved Keiser Wilhelm Instituttet for antropologi, menneskelig arvelære og eugenikk i Berlin. 
Mannen var professor Otmar Freiherr, også kjent som Baron von Verschuer. 

Det nøyaktige forholdet mellom disse to er ikke godt nok belyst, og er omstridt. 
Det skriver også Foss om i boken. 
Men han skriver om det som nå er kjent, og det er tankevekkende lesning. 

Mengele og hans assistent i konsentrasjonsleiren pakket og sendte menneskelige organer videre til Berlin. 
Han hadde trukket i trådene da Mengele fikk jobb, og nå mottok baronen resultatene av arbeidet. 

Kroppsdeler etter ofre for drap, altså. 
Alle tanker om samtykke fra pasientene var forlengst forlatt i dette apparatet. 
Tilbake fikk Mengele takk og lovord, og von Verschuer antydet at et professorat kunne være innenfor rekkevidde for SS-legen som forsynte ham med dette. 

I Foss sin bok belyses også von Verschuer rolle i indremisjonen, den tyske kirkens forhold til Det tredje Riket, og (det sene) oppgjøret i akademia. 

Den er ikke en veldig lett tilgjengelig bok, og neppe den man bør starte med hvis man skal lese om oppgjøret med nazismen. 
Men den er et viktig supplement på sine områder. 
For lesere som allerede har interesse for feltet, kan den anbefales. 
