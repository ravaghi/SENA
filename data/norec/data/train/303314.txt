Brutal jungelkrig
Hvis du likte «Band of Brothers», vil du også følge med på «The Pacific». 

TV: 
Vi får en advarsel ganske tidlig i «The Pacific», idet en far må gi etter for sin kampivrige sønns ønske om å dra i krigen for å drepe japanere. 
Det verste ved å jobbe som lege under første verdenskrig, sier faren, var ikke å behandle unge soldater med avrevne lemmer, men å oppdage at deres sjel var revet ut. 

«The Pacific» er en ti episoders tv-serie om unge menn som får sine lemmer og sjeler ødelagt. 

Serien er en oppfølger til «Band of Brothers», om et kompani amerikanske fallskjermjegere som kjempet i Europa, som igjen ble laget i forlengelsen av «Saving Private Ryan». 
Steven Spielberg og Tom Hanks har vært involvert hele veien og deres misjon denne gangen er å hedre soldatene som kjempet mot japanerne i jungelen på diverse stillehavsøyer. 

Helamerikansk 

Vi følger tre soldater. 
To av dem, Robert Leckie og Eugene B. Sledge, har gitt ut memoarer som serien støtter seg på, henholdsvis «Helmet for My Pillow» og «With the Old Breed». 
Tredjemann er John Basilone, som ble høyt dekorert for sin innsats. 

De tre utgjør ikke en kameratgjeng, men kjemper på hver sine fronter og vi følger derfor flere regimenter parallelt, i hvert deres krigsmareritt. 
Og det er virkelig et helvete på jord vi snakker om, hele tida sett fra USAs synsvinkel: 
I motsetning til amerikanerne, har japanerne en tendens til å løpe brølende mot maskingeværilden. 

Gammelmodig 

Men også amerikanerne lider store tap og stridighetene er skildret med en voldsom energi, slik seg hør og bør når HBO og Dreamworks har brent av 150 millioner dollar på den 540 minutter lange serien. 
En relativt liten del av dette har gått til skuespillerne, for her finnes ingen stjerner: 
Det var lagånden, ikke glamorøse enkeltindivider, som kjempet og vant i Stillehavet. 

«The Pacific» blir aldri kjedelig, noe som i hovedsak skyldes de ville, blodstenkte kampscenene, men fortellingen om de enkelte soldatene er til dels klisjefylt og gammelmodig. 
Ikke dermed sagt at mennene portretteres på en utelukkende flatterende måte, men ønsker du en mer original skildring av slaget om Salomonøyene og andre små flekker av land i Stillehavet, se Terrence Malicks «The Thin Red Line». 
