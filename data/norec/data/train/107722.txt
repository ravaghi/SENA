E.S.T.: «Viaticum»
(ACT Music/Musikklosen) 

Veldreid fra europeisk supertrio 

Gjennom ti år har Esbjörn Svensson Trio opparbeidet seg til å bli en av supergruppene i europeisk jazz. 
Men «jazz» er kun veiledende betegnelse, idet trioen forener impulser fra pop og klassisk musikk i et genreoverskridende uttrykk. 
De har turnert med k.d. lang og fått høye listeplasseringer. 
Det er ikke mange overraskelser på deres niende album, men mye å glede seg over. 
Veldreide, melodiske komposisjoner i økonomiske arrangementer. 
Og, kjennetegnende for dette bandet, et variert og gjennomtenkt lydbilde der pianotrioens uendelige klanglige muligheter utforskes videre, elektronisk så vel som mekanisk. 
Tittellåten har et sakralt, nøkternt preg, mens «The Unstable Table & The Infamous Fable» renner over av europeisk romantikk. 
Trioens avdempede, melodiøse og velkalkulerte uttrykk er en markant trend i dagens jazz. 

CARL PETTER OPSAHL 
