Tarjei Vesaas som realityshow
På sitt beste en skarp satire over vår tids dyrking av forfatterrollen. 

BT beklager: 
Deler av denne anmeldelsen inneholder avskrift uten kildehenvisning. 
Les mer her. 

Etter å ha kommet tilbake fra en debatt om virkelighetslitteratur under Kapittel-festivalen i Stavanger, er det befriende å lese romanen «Vesaas». 
Der Aftenposten insisterte på et enkelt skille mellom fakta og fiksjon ved å fremlegge «bevis» (begravelsesprogram) for at Vigdis Hjorth utpekte sin egen far til overgriper i høstens mest omtalte roman, viser Vågnes oss at den biografiske litteraturdebatten i virkeligheten er langt mer komplisert. 

Hovedpersonen, Jon, en smått «mislykket» Vesaas-biograf, ville nok i alle fall slamret døren igjen etter seg ved enkle årsaksforklaringer mellom liv og litteratur. 

Hvem eier egentlig sannheten om et liv? 
Slike spørsmål strever biografen 
Jon med når han skal forsøke å skrive en biografi over Tarjei Vesaas, og samtidig kommer nærmere forståelsen av sin egen far og farfar. 
«Er det biografens oppgåve å seie det som skulle vere usagt? 
Å lukte seg fram til ein flørt, eit hemmeleg møte, eit utanomekteskapeleg forhold? 
Til augeblikket der Halldis kjende at det rykte i banda?». 

Har realitykulturen også overtatt litteraturhistorien? 
Sulten etter å oppheve skillet mellom det private og det offentlige, litteratur og levd liv, får i alle fall sin klare symbolikk i begynnelsen av denne romanen. 

I første del er Jon hentet inn som konsulent for prosjektgruppen som skal lage et opplevelsessenter på Vesaas’ hjemgård i Telemark. 
Her skal det både selges «Vesaas-pølser» og forfatteren selv skal tre frem som et hologram som snakker direkte til publikum i «Det inste rommet». 

Jakten på den «ekte Vesaas» kan skape klingende mynt til kulturnæringen. 
Dette kan fort leses som et harselas av vår tids dyrking av forfatteren som «bjuder på», i dette tilfellet kan man også oppleve hans nærvær etter døden. 
Det er ingen grenser lenger. 

Kontrasten er stor til virkelighetens mer innadvendte Vesaas, som var langt fra å «skrive sitt eget liv», men blant annet skildrer unge karakterer som forsvinner, i bøker som «Islottet» – som etter hvert får en viktig rolle også i denne romanen. 

I del to av boken får vi nemlig Jons personlige fortelling. 
Denne delen går også dypere inn i Vesaas’ litteratur. 
Det viser seg at bestefaren til Jon var alkoholiker, og at hans egen far ikke har villet snakke om farfaren. 
Gjennom å finne bestefarens eget bibliotek med Vesaas-lektyre, kommer Jon på sporet av sin egen families fortelling. 

Farfaren har notert viktige datoer og stikkord i bøkene. 
På denne måten skaper Vågnes flere nivåer i beretningen. 
Både litteraturen og etterlivet til Vesaas blir et speil for å komme nærmere hans egne relasjoner. 
Samtidig problematiserer romanen også hvorvidt det er mulig å skape en enhetlig fortelling om et annet menneske – enten det er forfatteren Vesaas eller en som står deg nær. 

En svakhet er at Vågnes legger ut for mange tråder, jeg har ikke nevnt et kjærlighetsforhold, samt et forsvinningsnummer, som er dårlig integrert i resten av boken. 
Likevel er den et solid forsvar for å lese litteratur som fiksjon og for ikke å gjøre private koblinger til eneste fortolkningsnøkkel, formulert av Vesaas i et essay: 
«Lesaren må få høve til å opne sine eigne hemmelege rom». 
