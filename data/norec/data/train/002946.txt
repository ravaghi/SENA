Fruktbar jord
Rapper Ivan Ave pluss lukke-øynene-og-nyte-produksjoner fra Fredfades er lik digg. 
Vi triller terningkast 5 for Fruitful. 

Det givende samarbeidet mellom Ivan Ave, en av de mest bona fide rapperne på den nordlige halvkulen, og produsent Fredfades høster nå inn fruktene igjen (pun intended) og serverer oppfølgeren til fjorårets Breathe EP. 

Etter én lytt forstår man at Fruitful er en sånn plate du setter på om og om igjen. 
Platens formspråk; varme basslinjer, supernice tangentføring og snedig samplebruk satt i bevegelse med en übersterk og uanstrengt Ivan Ave på mikrofonen senker skuldre og blodtrykk. 

12 spor lange Fruitful er en gjennomarbeidet sak som retter blikket et par tiår bak i tid, og sporene er rikt utrustet med jazzflørtende inspirasjon. 
Med telemarkingen Ivan Aves ypperlige kvaliteter som rapper, og engelskspråklige tekster som ofte handler om tid, rom og damer over lukke-øynene-og-nyte-produksjoner resulterer i en behersket, men myndig utgivelse uten holdbarhetsdato med internasjonal appell. 

Albumet tikker inn på tredve minutter. 
Selv om Ivan Ave og Fredfades har høvlet bort endel unødvendig ornamentering, skulle jeg faktisk ønske at Fruitful var enda mer konsentrert. 
Uansett, Fredfades’ instrumentkutt (“We Out”, “Phrase Tree”, “Dukkk”) inni mellom låter som for eksempel “Walking Home” (for øvrig en av de beste skildringene jeg har hørt om det å gå alene hjem og tilhørende tanker etter en kveld i Oslo) funker som smør på toast. 
Også får man glitrende materiale som “Reaping”, “Back to the Streets” og ikke minst “Waters”, undertegnedes Ivan Ave-favorittkutt før nevnte “Walking Home”. 

En ting er å lære seg å rappe godt på engelsk. 
Å kunne høres overbevisende og spennende er derimot en langt vanskeligere øvelse. 
Ivan Ave tilhører sistnevnte kategori. 
Begavet med god timing, skriveferdigheter og ikke minst feit, nonchalant flyt gjør rapperen til et av landets sterkeste artister i sitt felt. 
En unsung hero, om du vil. 

Kall det retrorap, nostalgibasert, tradisjonell boom bap eller hva enn du foretrekker. 
Ivan Ave og Fredfades har åkke som servert en herlig adventsgave i form av et sjelfullt, hjertelig hiphopalbum som ikke krever noe annet av deg enn å bare trykke på play. 
Lukke øynene og nyte, som sagt. 
