Football Manager 2012
Et blankpolert managermonster. 

Football Manager 2012 er like omfattende som før, men nå mer attraktivt for folk utenfor menigheten. 

En ny høst, en nytt Football Manager-spill (FM). 
Hvert år siden 1992 har utviklerne i Sports Interactive kommet med nye utgaver av spillet der du styrer en fotballklubb og bestemmer treningsopplegg, spillerkjøp- og salg, og ikke minst: 
Strategi for gjennomføring av kamper. 
Alt styres ved hjelp av musa. 
Du gjør dine valg som manager og klikker deg videre i tid, dag for dag. 

Spillet virker overveldende i sin store mengde tabeller, tekst, og statistikk. 
Og tall. 
Tall, tall, tall. 
Men alle tallene betyr noe, og når du lærer deg å lese dem er veien til å bli hekta kort. 

Det er klart: 
FM fordrer en viss interesse og forståelse for fotball. 
Men årets utgave er såpass lekker i alle bauger og kanter at terskelen for ikke-innvidde til å kunne lære seg spillet er svært lav. 

Et brukervennlig FM 

En gjenganger i kritikken mot spillserien er at det ikke er noe mer enn et regneark. 
Da er det i så fall blitt spillverdenens mest sexy regneark. 
FM2012 er veldig brukervennlig, og formelig skriker «utforsk meg!». 

Det er tydelig at spillskaperne denne gangen har satt seg fore å erobre dem som før har skydd seriens informasjonsoverdose. 

Årets utgave er gjennomsyret av hints, tips, og «tutorials». 
Nybegynnere tilbys en innføringsmodus der du tar kontroll over et lag og blir hjulpet på vei, skritt for skritt. 

Sliter du med å mekke en god taktikk? 
Spillet hjelper deg gjennom prosessen. 
Jeg laget en frekk 4-2-2-2-variant ved hjelp av FMs «wizard», som sendte meg rett ut i en rekke på 16 kamper uten tap. 
Svært tilfredsstillende. 

3D-visning som funker 

Spillet byr på et annet raft trekkplaster: 
Forbedret 3D-visning av kamper. 
For meg som har spilt FM siden 1993, da det het Championship Manager, har jeg hatt en dogmatisk tilnærming og foretrukket tekstbokser foran annen visualisering av matchene. 
Inntil nå. 

3D-motoren til FM2012 er snasen. 
Nytt av året er væreffekter og mer varierte animasjoner. 
Det er langt fra FIFA12-klasse, bevares. 
Det ser mer ut som en høyoppløselig FIFA02. 

Men det er bra nok i massevis. 
Spillet forlater regnearkstadiet og tar turen ut i den håndfaste verdenen ved hjelp av fin og funksjonell grafikk. 

En annen nyvinning er muligheten til å legge til flere lands ligaer underveis i spillet. 
Så hvis du har spilt fem sesonger med Manchester United og heller vil ta Tromsø til topps i Eliteserien, kan du legge til norsk liga uten å trenge å starte på nytt i 2011. 
Et kjærkomment tillegg. 

Ikke feilfritt 

Tradisjonen tro er FM ikke uten småfeil. 
Eksempelvis har stopperen Nemanja Vidic scoret 12 mål hittil i sin første sesong for meg, og det er ennå bare mars. 
Det er ikke særlig realistisk. 
Men Sports Interactive er gode på brukerstøtte, og vil sannsynligvis gi ut en såkalt patch som retter opp feilene ganske snart. 

De siste års utgaver av spillet har satt fokus på de psykologiske aspektene ved det å lede en fotballklubb. 

Du blir sendt til pressekonferanser foran hver kamp, du møter spillerne til peptalks, og kontrakts- og overgangsforhandlinger er mer dialogbaserte enn før. 
Utfallet av disse seansene avhenger av hva du velger å si. 

Problemet er at alt dette egentlig bare handler om å velge mellom noen ferdiglagde setninger spillet gir deg. 
Disse varierer ikke veldig fra gang til gang. 
Det er enkelt å gjennomskue «sjangeren» svar du gir og konsekvensen det vil få. 
Det blir enerverende å plankekjøre enda en pressekonferanse før kamp med standardsvar på gjentakende spørsmål. 
Vel er sportsjournalister ganske floskelaktige i sine formuleringer, men så ille som dette er det ikke på ordentlig. 

I flytsonen 

FM gir meg virkelig en følelse av det psykologer kaller flyt. 
Når du har funnet deg et lag, solgt unna daukjøttet, bygget en prestasjonsgruppe etter ditt hjerte og funnet taktikken du vil satse på, så vil timene fly avgårde. 
Rett og slett. 
Og du vil elske det. 

Det er her FM virkelig skinner. 
Spillet har nå blitt så tight at irritasjonsmomentene er få, og databasen er så vilt stor at du kan bruke timer bare på å bla gjennom den norske serien på jakt etter talenter. 

Og FM2012s fiffige spillmekanikk gjør at du kan gi assistentene dine ansvar for treningene, hvis du synes det er kjedelig. 

Eller hvis du synes å sette opp treningene er det beste kan du ta kontroll over det, og la assistenten din leite etter talenter på transfermarkedet. 
FM har endelig lært at gamere har forskjellige preferanser og talenter, og tilpasset seg det. 
Det styrker spillopplevelsen mange hakk. 

Du vil bli hekta 

Utviklerne skryter av 800 forbedringer sammenliknet med fjorårets utgave. 
De fleste av disse er små endringer i spillmotoren, men i sum framstår FM2012 som den soleklart mest blankpolerte versjonen av spillet hittil. 

Menyene er smidigere, alt er tilrettelagt brukeren, og du finner informasjon lett. 
Ja, det er fortsatt teksttungt og talltungt, men slik må det være – det er spillets premiss. 

Uten å fjerne funksjoner og spillmekanikker som hardcore-fansen har elsket i snart 20 år har FM blitt sexy. 
Det er ikke helt perfekt, men i sin sjanger er den en suveren ener. 
Du vil bli hekta. 
I år igjen 
