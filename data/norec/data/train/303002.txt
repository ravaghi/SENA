Lett latinoaction
«Colombiana» er pen og dum. 

FILM: Ah, Colombia. 
Så hett, så sensuelt. 
Så fylt til bristepunktet av smaragdgrønne palmer, falleferdige herregårder og svartmuskede slemminger med gullkjede og håndvåpen så tunge at de knapt klarer å holde dem oppe. 
Så latinsk at mafiabrødrene nå og da husker å legge inn et «Dios mio» og «gracias» før de snakker videre på gebrokkent engelsk. 

Krigerkvinner 

I denne verdenen lever lille Cataleya, som ser familien bli drept for øynene på seg og sverger hevn før hun flykter til USA og blir Zoe Saldana («Avatar»). 
Cataleya er nå leiemorder, og med et høyst personlig mål. 
Standard actionintrige følger. 

Luc Besson er kreditert som produsent og medforfatter av manus, og «Colombiana» kan sees på som salsavarianten av den franske regissørens mangeårige fetisj for krigerkvinner. 

Forførerisk 

Den stofflige, fysiske delen av «Colombiana» er forførerisk nok. 
Saldana er uhørt vakker og grasiøs i kroppen, ikke helt troverdig som drapsmaskin, nei, men hun beveger seg som en ballettdanser gjennom slåsskamper og shootouts og gir dem en letthet og ynde som er sjelden vare i sjangeren. 

Samme dansende driv kjennetegner regien. 
Særlig den første forfølgelsesscenen, gjennom et myldrende Bogotà, er rask og musikalsk. 

Går fra vettet 

Men så er det dette: 
Det blir for dumt. 
«Colombiana» er dessverre en av disse actionfilmene som baserer seg på at hovedpersonene går fra sans og samling med jevne mellomrom for å det hele tatt å gå opp. 
Usannsynlighetene yngler som bananfluer og besmitter en lovende film. 

Cataleyas far skjønner at kartellet er etter ham og sier «Vi må skynde oss, vi har ti minutter», før han kneler foran datteren og holder en endeløs preken om liljer og bestemødre og generell livsvisdom. 
FBIs toppetterforsker kommer ansikt til ansikt med sin ettersøkte og røper interne hemmeligheter uoppfordret før minuttet er gått. 
Og fikse dataprogrammer med fancy grafikk kan løse enhver plottknute. 

Saldana og medspillerne hennes er pene å se på og underholdende å følge med. 
Jeg ville unnet dem å få slippe å oppføre seg som idioter. 
