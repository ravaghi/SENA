Test:Range Rover Evoque 

Endelig har SUV'en mange har ventet på landet på norsk jord. 

Range Rover Evoque har endelig landet på norsk jord, og til tross for at den starter på litt over 450.000 kroner, begynner den allerede å bli synlig i trafikken. 
Det er vi ikke overrasket over. 
Vi mener faktisk at den er så bra, at den fort kan få mange norske familier til å kjøpe en langt dyrere bil enn først tenkt. 

En nødvendighet 

Evoque er den minste Range Rover som noen gang er produsert, for ikke å snakke om den mest miljøvennlige. 
Her er det fullstendig fravær av store V8’ere, og inn er det kommet små og langt mer CO2-vennlige motoriseringer. 
Det er rett og slett et nødvendig onde for merket, takket være kommende EU-krav om et lavere gjennomsnittsutslipp fra merkets totale portefølje. 

Baby-RR 

For å sette bilen litt i perspektiv, så kan det nevnes at den er basert på samme plattform som Land Rover Freelander. 
Dette gir også en liten indikasjon på bilens størrelse. 
Som mange andre biler i dette segmentet er det ingen selvfølge at bilen leveres kun med firehjulsdrift. 
Vil du ha deg en forhjulsdreven Evoque, så kan du altså få det også. 
I en periode var ikke dette noe vi nordmenn ble trigget voldsomt av, men trenden er i ferd med å snu en anelse. 
Nå kjøper også nordmenn tohjulsdrevne små-SUV’er. 

Se Evoque utvendig: 

Søster og bror 

Land Rover, som selskapet heter, har ikke plassert Evoque under Range Rover paraplyen ved en tilfeldighet. 
Med Freelander i Land Rover garasjen er det nå Range Rover som trenger en ny og mindre modell. 
Selv om bilen skal være mindre og rimeligere enn de øvrige Rang Roverne er det på ingen måte gjort noen som helst kompromiss med den premiumfølelsen man forventer i en Range Rover. 
Tvert imot. 

Velg kjørestil 

Sett deg inn bak rattet, og du får en følelse av at dette er high-tech på et trivelig og høyt nivå. 
Girvelgeren er elektronisk, og styres med et hjul som popper opp av midtkonsollen så snart du har startet bilen. 
Når du stopper den forsvinner den pent tilbake. 
Oppsett av chassis, styring og gassrespons kan påvirkes ved å endre innstillinger for valgt kjøremønster. 
Dette gjøres gjennom et system kjent som MagneRide, og knappene for dette finner du rett under girvelgeren. 

Haldex 
4 

Mange tror dette endrer oppsett i virkemåte på firehjulstrekken, men det er dessverre ikke riktig. 
Likevel er ikke systemet uten mål og mening. 
Det endrer oppsett på demperne i form av stivhet og slaglengde, noe som bidrar til å holde hjulene på bakken til enhver tid. 
Firehjulstrekken er et Haldex 4 system, et system vi kjenner igjen i en lang rekke biler, i alt fra Skoda Yeti til Audi RS3 og TT-RS, med flere. 
En av grunnene til at dette systemet er så mye brukt er hvor fleksibelt det er i forhold til programmering for de respektive bilene. 

Lass med utstyr 

Du kan selvfølgelig velge all verdens av ekstrautstyr, og bilen blir å få i tre forskjellige utstyrsversjoner. 
En del av utstyret er av det snedige slaget, hvorpå du kan få den med nær sagt 360 graders kamera rundt det hele. 
Dette kan være til hjelp under tøff terrengkjøring, men for mange er det like gjerne bare en kul gadget. 

Skjermen hvor all informasjonen kommer opp er også av det spesielle slaget. 
Den kan faktisk vise forskjellig bilde til de respektive forsetepassasjerene. 
Føreren kan følge med på navigasjonen, mens passasjeren kan se tv, og alt dette fra en og samme skjerm - samtidig. 
En snedig detalj altså. 

Bli med inn i Evoque: 

Luftig følelse 

Foran i kupeen får vi en følelse av at bilen er større enn den i virkeligheten er. 
Dashbordet er ganske lavt montert, og med et panorama soltak øker begge deler romfølelsen. 
I baksetet er det ikke noe trangere enn hos konkurrentene, selv om voksne passasjerer antagelig ville bedt om litt ekstra. 
Det er også nok takhøyde for normalt bygde folk, selv med den lutende taklinjen som er på Evoque. 

Bagasjerommet er ikke blant de største, men også her er det forunderlig god plass i både bredde og lengde. 
Høyden er derimot ikke all verden, og der taper Evoque mot en del av konkurrentene, men igjen; hvor ofte laster du bilen til taket? 

Fasjonabelt 

Med Evoque tar Range Rover på mange måter en Mini. 
Du kan skreddersy bilen til egen smak på et detaljnivå som nesten ikke er sann. 
Bare som hovedfarge kan du velge blant 12 forskjellige farger. 
I tillegg kan du velge mellom tre forskjellige kontrastfarger på taket, foruten bilens farge. 
Det er sølv, svart, eller hvit. 
Avhengig av dette har du to forskjellige farger på takrailsene, sølv eller sort. 
Deretter kan bilen leveres med alt fra 17” til 20” hjul, og hele 16 forskjellige skreddersydde interiørløsninger. 
Med andre ord, du skal leite lenge etter en maken bil, uansett hvor du parkerer. 
Spørsmålet er hvorvidt du ønsker en Pure, Prestige eller Dynamic designversjon. 

2,2 liters diesel 

I Norge vil det sitte en 2,2-liters diesel under panseret i 95 % av bilene. 
Denne kan du få i to forskjellige konfigurasjoner, med enten 150 hk eller 190 hk. 
Den minste motoren slipper i kombinasjon med forhjulsdrift ut 130 gram CO2/km. 
Av disse to har vi kun kjørt 190-hesteren, og det er unektelig et glimrende alternativ til bilen. 

Dreiemomentet, som er oppgitt til 420 Nm, kommer på lavt turtall og passer en såpass storreist bil bra. 
Vi foretrekker faktisk denne fremfor den 2-liter store bensinmotoren, men det blir antagelig 150-hesteren som kommer til å gjelde i Norge. 
Den byr også på 400 Nm, altså ikke mye mindre enn storebror. 
Med 70.000 kroner i prisforskjell er det mye som tyder på at den vil være folkets favoritt. 
I Norge tør vi også tippe at det for det meste er versjonen med 5-dører som kommer til å bli solgt. 

Koster nok 

Om vi skal trekke for svakheter i Evoque, så må vi leite lenge. 
Bilen bærer preg av å være nyutviklet, og den byr på såpass mye at det er lettere å hente frem smilet enn sure miner. 

Vi vet naturligvis at en fullspekket Evoque blir dyr, men her får du en bil med en design som det er lenge siden vi har sett treffe gata. 
Den må i grunnen ses på som sprek fra ende til annen, og jeg er ikke sikker på at denne designen ville sluppet ut fra et større bilkonsern, hvor det formelle og konservative ofte står mer i fokus. 
Med riktig motorisering og riktig utstyrspakke er Evoque en bil for entusiastene. 
Når den i tillegg kjører svært godt, og det er lite å trekke for, så er det bare en ting å si. 
Ja takk! 
