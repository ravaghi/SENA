Tower Heist
Eddie Murphy er morsom igjen! 

Brett Ratner er en regissør det ikke akkurat oser kvalitet av. 
Men han har en upåklagelig vilje til å underholde, det skal han ha! 

Tower Heist gjør nettopp det, den underholder. 
Det er en tidvis morsom film om såkalt vanlige folk som vil gjennomføre det store kuppet. 

Og selv om plottet involverer hylende urealistisk logistikk, så gjør det ikke så mye. 
Jada, det er en sånn type film. 

Vil rane riking 

Josh Kovacs (Ben Stiller) er vaktsjef i den fasjonable leilighetsbygningen The Tower i New York, helt til han fornærmer rikingen i toppleiligheten, Arthur Shaw (Alan Alda), og får sparken sammen med flere andre. 

Når det viser seg at Shaw har svindlet alle kollegene, bestemmer de seg for å rane ham. 
De må bryte seg inn i en toppsikret bygning som de kjenner bedre enn noen andre. 

Lite på spill 

Dette blir mer morsomt enn det er spennende. 
Stemningen er lystig, og det virker aldri som om det står fryktelig mye på spill. 

Forsøkene på å tilføre alvor undermineres av mangelen på viljen til å gjennomføre. 
Han som forsøker å ta livet av seg selv er i mistenkelig godt humør like etterpå. 

Men skal man gidde å pirke så mye i dette? 

Komiker fra 80-tallet 

Det er morsomt å se Eddie Murphy igjen i en rolle som kler ham, som den munnrappe gatesmarte moromannen Slide. 

Mange har kanskje glemt at det var slik han slo igjennom, i filmer som 48 timer, Beverly Hills Cop og Rollebyttet. 

Her ligner han kanskje en litt blekere kopi av seg selv fra tidlig 80-tall, men det er i alle fall bedre enn en hasbeen-komiker som snakker med dyr. 

Enkle løsninger 

Rollelista i Tower Heist er i det hele tatt full av gode gamle kjente. 
Det er som alltid koselig med Matthew ”Ferris Bueller” Broderick, Alan ”Hawkeye” Alda og Tea ”gift med David Duchovny” Leóni. 
Jeg liker til og med Ben Stiller. 

Jeg liker kanskje ikke hvordan Tower Heist løser sitt klimaks. 
Her er det tydd til særdeles enkle løsninger som reiser flere spørsmål. 

Men Brett Ratner er ikke typen som lar virkeligheten ødelegge en god story. 
Derfor er Tower Heist rimelig god underholdning, tross alt. 
