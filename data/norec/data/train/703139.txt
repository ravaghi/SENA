Symbolsk nær døden-opplevelse
Pussig, men to av ukas premierefilmer handler om nær døden-opplevelser. 
"If I Stay" kommer noe heldigere fra det enn "Heaven is for Real". 

Regi: 
R.J. Cutler. 
Med: 
Chloë Grace Moretz, Mireille Enos, Liana Liberato, Jamie Blackley med flere. 
USA 2014. 
1 time 46 minutter. 
Aldersgrense: 7 år. 
Egnethet: 
Ungdom. 

At vi fascineres av historier om personer som balanserer på yttergrensene av naturlovene, er selvfølgelig ypperlig materiale for filmatiske grep. 
I "If I Stay" brytes realismen ved at den unge jenta Mia er havnet i koma på sykehuset, men parallelt løper rundt og sjekker hvordan de pårørende reagerer på at hun svever mellom liv og død. 

Denne nær døden-erfaringen er først og fremst et fortellergrep som lar regissør R. J. Cutler pendle mellom skildringer fra sykehuset og tilbakeblikk på Mias kjærlighetsforhold til Adam gjennom halvannet år. 

Slik sett er filmen en dramatisk konstruksjon over det velkjente temaet med unge mennesker som er usikre på seg selv og sine framtidsvalg. 
Tåler rockemusikeren Adam at Mia – en svært dyktig cellist – flytter fra USAs vestkyst over til New York for å videreutvikle sine evner? 
Kan kjærligheten deres overleve da? 

Nå finnes det et eksistensielt element i Mias sveving rundt sin bevisstløse kropp. 
Tittelen "If I Stay" rommer en påstand om at hun kan velge om hun skal bli værende i livet eller forlate alt og dø. 
Men dette kan like gjerne tolkes symbolsk som et bilde på at et ungt menneske må overbevises om at det er elsket, for å orke livets belastninger. 

Når terningkastet lander på en 3-er, skyldes det at skuespillerprestasjonene er sånn passe (Mireille Enos som Mias mor er skikkelig masete). 
Dessuten står den konstruerte nær-døden-filosoferingen snarere i veien for Mias valg mellom liv og død enn den bidrar til en avgjørelse som griper tilskueren. 
