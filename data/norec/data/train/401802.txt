«Unge lovende» sesong 4: Avslutter med å si noe fint og viktig |Anmeldt av Asbjørn Slettemark 

Forrige sesong trasket i motbakke, ofte fordi de tre hovedpersonene tilbrakte for mye tid på hver sin kant. 
Denne gangen knyttes de tettere sammen igjen. 

Etter fire sesonger tar NRK farvel med Elise, Nenne og Alex. 
De tre unge kvinnene har brettet ut drømmer, ambisjoner, nerver og karrierefiaskoer siden 2015. 

Selv om Unge lovende ikke helt har innfridd det den lovet i første sesong – da den gjerne ble sammenlignet med en annen serie som hadde premiere da: 
Skam – føles det riktig at de får en ordentlig avrunding. 

Elise jobber med piloten til et talkshow sammen med sin frekke svenske venninne/elskerinne. 
Alex er blitt B-kjendis som sidesparker i det tabloide prateprogrammet Uka, og Nenne gjør suksess som teaterdramatiker med sceneversjonen av sin prisbelønte debutroman. 

Det høres ut som livene deres nesten er i vater, men det er de selvsagt ikke. 
Nennes far er rasende fordi hun vil skrive om moren i sin andre roman. 
Elise er livredd for at liggevennen Ole skal komme henne for nær på livet, og Alex bor sammen med Karl Erik selv om hun fremdeles er ubehjelpelig forelsket i barndomskjæresten Kimmo. 

En av de beste episodene i hele serien 

Forrige sesong av Unge lovende trasket i motbakke, ofte fordi de tre hovedpersonene tilbrakte for mye tid på hver sin kant. 
I denne avsluttende sesongen styrer de også på hver sin kant, men knyttes tettere sammen av noen nøkkelscener. 

Blant annet byr episode fire på felles nyttårsmiddag med Elise, Nenne, Alex og deres kjærester, før de hver for seg må ut i verden for å takle opprivende utfordringer. 

Episoden er nydelig skrevet, regissert og klippet, og måten den vever livene deres sammen på gjør den til en av de beste kapitlene i hele serien. 

Amir Asgharnejad: sesongens skinnende gjestestjerne 

Unge lovende har fra starten kastet diverse NRK-kjendiser og unge lovende Oslo-ansikter inn foran kamera, og denne sesongens skinnende lille gjestestjerne er Amir Asgharnejad. 

Komikeren spiller Alex’ irriterende rolige og tilgivende kjæreste, og Asgharnejads stoiske underspilling fungerer som en effektiv korreks til Alex’ selvopptatthet. 
Samtidig tvinger rollefiguren hans frem den endelige avgjørelsen: 
Blir det Alex og Kimmo til slutt? 

Veien dit fører til noen uforglemmelige scener, akkurat som de andre relasjonene i serien løfter Unge lovende. 

Elises scener med Ole, liggekompisen som ble kjæreste, er såre og rå, og forteller oss mer om skjørt kjærlighetsliv enn andre serier klarer på sesonger. 
Nennes vanskelige historie med pappaen forteller oss også noe viktig og nesten naivt enkelt: om man lytter litt til hverandre, kan vanskelige saker bli lettere, spesielt når man er i familie. 

Ender opp som solid relasjonsdrama 

Det er egentlig litt overraskende at Unge lovende skulle ende opp slik: som en serie som sier noe fint om vanskelige ting i livet. 

Serien startet som en skildring av unge håpefulle i hovedstaden, akkompagnert av tidsriktige scener så elegante og strøkne at de kunne vært hentet fra musikkvideoer, men endte opp med å bli et solid norsk relasjonsdrama. 

Veien dit har ikke alltid vært like fengende, men når Alex og Kimmo midtveis i rulleteksten treffes igjen, var det så definitivt verdt det. 
