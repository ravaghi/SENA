Fire sager får terningkast fem
Vi har testet kapp- og gjærsager for erfarne hobbysnekkere. 
Vår test viser at det er mye bra å velge i. 

Har du en kapp- og gjærsag er det ingenting som stopper deg, bortsett fra kanskje ti tommeltommer. 
I prinsippet kan du bygge alt fra dine egne møbler til hele hus. 

Spørsmålet er hvor dyr sag du trenger. 
Sjiktet mellom proff og hobby kalles gjerne semiproff. 
Dette er sager for de mer erfarne hobbysnekkerne, og vi har sammenlignet hva du får når maksprisen er 3.000 kroner. 

Kriterier 

Saga må være god å kappe med. 
Et godt og riktig grep, og selve geometrien på saga spiller inn her. 

Neste viktige punkt er siktelinjen. 
Å kunne stå oppreist med god sikt til begge sider av bladet gjør jobben enklere. 

Gode knapper og hendler, enkel innstilling av vinkel og effektivt sponopptak er også ting vi har sett på. 

Skal du få fullt utbytte av en slik sag er det viktig å bytte blader, alt etter hvilken jobb som skal gjøres. 
Da må bladbytte kunne gjøres uten for mye tukling. 

Har du sagen stående på en fast plass i verkstedet kan sagen være så tung og uhåndterlig som bare det, men skal den flyttes rundt må den være lett å transportere. 
Ikke for stor, ikke for tung, og utstyrt med skikkelig bærehåndtak. 

Kapasitet handler om hvor grove dimensjoner du kan kappe, hvor høyt anlegget er og kvaliteten på selve snittet. 

Snittene skal være helt rette og rene. 
Sagene kommer med ulik tanning på bladene, det har vi tatt hensyn til når vi har vurdert snittene. 

Vinnerne 

Poengmessig kom særlig fire av sagene veldig likt ut, til tross for at de er ganske forskjellige, med ulike styrker og svakheter. 
Det betyr at vi har fire sager med karakteren 5, en på 4 og en på 3. 
Med andre ord mange gode sager og ingen skikkelig dårlige. 

Det ble vanskelig å kåre en klar vinner, men vi har plassert sagen fra Metabo på topp siden dette er sagen som skårer jevnt bra på alle kriteriene. 

Sagen fra Bosch kom også godt ut hos tømreren. 
Til hans bruk er dette en bra sag med godt grep og gode siktelinjer, da han klarer seg godt uten laser, dybdestopp og andre finesser. 

Under kan du lese resultatene for hvert av de testede produktene. 

Dette er en bra sag for den avanserte hobbybrukeren med liten plass i boden. 
Her har produsenten tenkt kompakt med et svært lite fotavtrykk. 

Det tverrstilte grepet gjør det vanskelig å bruke sagen med begge hender, ellers fungerer det greit. 
Sleiden går inn over sagbordet slik at du kan sette saga inntil veggen uten at det butter i veggen når du skyver fra deg. 

Sleideløsningen gir også noen ulemper. 
Den stenger for deler av sikten, og kommer litt i veien når grove dimensjoner skal håndteres. 
Anlegget er svært lavt, men smart at det kan trekkes ut på siden. 

Pluss for integrert arbeidslys, men vi skulle gjerne sett at det var plassert på den andre siden av bladet. 

Når det gjelder sponoppsamlingen går alt for lite inn i støvsugeren, her ble det vel støvete på arbeidsbordet. 

Dewalt DW773QS 

Denne saga har en mildt sagt gjennomprøvd konstruksjon. 
Strippet for smarte funksjoner, samtidig er det selvsagt også lite som kan gå i stykker. 
Den enkle konstruksjonen gir lav vekt og beskjedne yttermål. 
Dette kombinert med to skikkelige bærehåndtak på sidene gjør at sagen er svært enkel å flytte på. 
Vi skulle bare sett at håndtakene hadde vært bittelitt høyere slik at de kunne fungere som sidestøtter på sagbordet. 

Grepet er godt og kan brukes med begge hender. 
Sagen har uttrekk, men ikke horisontale sleider som på de andre sagene. 
Det gjør den noe tung i bruk, og kapasiteten blir snau. 
Ellers er bytte av sagblad ganske greit, men du må ha to verktøy, og begge skulle hatt feste på saga. 

Hitachi C8FSE 

Dette er testens arbeidshest, særlig for deg som også skal kappe grove dimensjoner. 
Hele sagen er godt dimensjonert med digert sagbord og skikkelig anlegg. 
Likeledes er den utstyrt med solide hendler og brytere og ellers godt med utstyr. 

Ulempen med en stor sag er selvsagt at det blir noe uhåndterlig når den skal flyttes på. 
Vi ble ikke helt venn med grepet, litt anstrengende når det skal kappes. 
I tillegg er bladbytte noe tuklete. 
Trang plassering på spindellåsen gjør ikke dette enklere. 
Snittene er bra, men vår sag hadde et 1,5 mm avvik på 148 mm, så her må det kalibreres. 

Makita LS0815FL 216 

Et ok grep med god siktelinje. 
Sagen er godt utstyrt med både laser og arbeidslys. 
Den har også stort spenn på gjæringsvinkler. 
Her kan du gå 50 grader ut til venstre og 60 grader til høyre. 
Det er det ingen av de andre sagene som klarer. 

Det er lett å la seg lure av den litt humpete følelsen de grove kulelagrene gir når du gjør uttrekk, saga lager svært rette og fine snitt. 
Kapasiteten er også av de beste i klassen. 

På minussiden må vi trekke frem bladbytte. 
Her må du av med et deksel før du kommer til. 
Litt tuklete, men pluss at verktøyet har egen plass. 

Bosch GCM 800 SJ 

Er du opptatt av å ha en sag med basisfunksjonene på plass er dette et bra valg. 
Samtidig bør du ikke være for opptatt av laser, dybdestopp, bærehåndtak og andre finesser. 
Dette er en ganske så nedstrippet versjon av en blå Bosch. 
Du får ikke alt, men det du får er riktig så bra. 

Suverent grep som kan brukes med begge hender, svært god siktelinje, og silkemyk start. 
Rett og slett en god sag å kappe med. 
Her har du full kontroll på begge sider av bladet. 
Det som skuffer er det lave anlegget, det burde vært noen centimeter høyere. 

Metabo KGS 216 M 

Denne sagen skårer jevnt bra på alle kriteriene. 

God kapasitet og skikkelig anlegg. 
Kvaliteten på snittet er nøyaktig, fint og rett. 
Laseren er nøyaktig, og lyset har en smart plassering inni dekselet som gjør at det treffer på riktig side av bladet. 

Anleggene på hver side av sagbordet er laget med maskinert overflate slik at de blir en del av sagbordet når de skyves inn. 

Skal du sage innendørs er også dette sagen med best sponoppsamling. 

På minussiden er det lite å pirke på, bortsett fra at det tverrstilte grepet gjør det vanskelig å bruke sagen med begge hender, og starten kunne vært mykere. 
