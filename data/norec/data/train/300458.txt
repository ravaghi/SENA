«Så idiotisk at den drar forbi idiotien og ender som fantastisk»
Weezer innbyr som vanlig til krangling: er de geniale eller teite denne gangen? 

||| 
ALBUM: 
Til å lage såpass ukomplisert musikk, er det fascinerende å se hvordan Weezer klarer å få de lærde til å strides hver eneste gang de gjør noe. 

Ingen ser ut til å enes om hva som er den beste plata i katalogen («(Blue Album)»), hvilke av sangene som kan sorteres under «genial» («Tired of Sex») og «banal» («Hash Pipe») og om forrige plate var ironisk eller mislykket (sistnevnte). 

Selv om bandet nå er tilbake til den klassiske, lettbeinte poppunken som Rivers Cuomo eier, for å bruke et uttrykk hos målgruppa, er det ingen grunn til å tro at debatten vil roe seg. 

Det skyldes Lil Wayne-samarbeidet «Can't Stop Partying», en sang så idiotisk at den drar forbi idiotien og ender som fantastisk. 

Hissig krangel om denne og indiskinspirerte «Love Is The Answer» kommer snart til en blogg nær deg, men egentlig er det poleringen av det resterende på plata som burde diskuteres. 

Det er nemlig det som gjør at «Raditude» etter noen gjennomhøringer til slutt ender opp som noe så lite weezersk som kjedelig. 
