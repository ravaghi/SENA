Tingeling og legenden om drømmebeistet
Rebelsk fe skaper trøbbel i drømmeland. 

Tingeling, den lille grønnkledde feen som for alvor ble kjent gjennom den første Disney-filmen Peter Pan fra 1953, er i dag sentrum i et helt univers av filmer, serier og tegneseriebøker. 
Hennes eventyr med venninner i Drømmehagen er koselige og lettforståelige. 

Små søte dyr trenger beskyttelse mot rovdyr og mystiske farer i Legenden om drømmmebeist, den syvende filmen i «Tingeling»-serien. 

Skreddersydd for de små 

Speidersoldater kjemper tappert mot falker som vil spise opp de nusselige små kaninfamiliene, en natt kommer en mystisk meteoritt til syne og snart høres mørke brøl om natten. 
For de minste barna blir det med andre ord spenning og dramatikk, men uten at det blir for skummelt. 
De lumske kreftene holdes hele tiden på armlengdes avstand for å tiltrekke seg et bredt publikum av småbarn og deres foreldre. 

Dermed males også fortellingen og figurene med svært bred pensel. 
Filmen utforsker ikke vennskapet mellom feene eller årsaken til farene som truer. 

Når dette kombineres med overdrevent sprudeldende norske stemmer i kjent Disney Channel-stil blir opplevelsen av å se en tv-serie for barn med middels kvalitet sterk. 
Det er kanskje ikke så rart at filmen hoppet over kinopremiere i USA og kommer rett på DVD og strømmetjenester neste år. 

Kristin Jess Rodin skal likevel ha skryt å skape en tøff figur i speiderkrigeren Nyx i Legenden og drømmebeistet. 

Å kalle dette en «Tingeling»-film er også en øvelse i å strekke strikken. 
Den grønnkledde heltinnen er for det aller meste fraværende, mens hennes dumsnille venninne Fie driver handlingen fremover. 

Fie har et stort hjerte for alle dyr, også de farlige, og ser det beste i alt hun omgir seg med. 

Uvøren hovedfigur 

Når det viser at de mørke brølene tilhører et underlig beist fra fordums tid bryter hun, uten noen gode argumenter, nok en gang sikkerhetsreglene i den harmoniske søte-dyr-og-alve-feer-landsbyen. 

Ved nærmest hvert eneste veikryss velger Fie feil mot bedre viten. 
Hun stoler på hjertet sitt. 
Hun går sin egen vei. 
Fordi hun tror på seg selv kan hun oppnå alt. 
Et knippe sangnummer understreker denne moralen i filmen. 

Men til slutt må jo det å bryte reglene også gå bra, selv om det strider mot all fornuft. 
Dette er tross alt et Disney-eventyr. 

Del dine meninger om filmen i kommentarfeltet under lenkene. 
