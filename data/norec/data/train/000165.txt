American Horror Story:Coven E01-05 

Double, double toil and trouble – denne heksehistorien er spennende, men til tider litt parodisk. 

Fra en hjemsøkt familie, til nonner på et galehus, er vi nå over på hekser og voodoo i New Orleans i den tredje sesongen av American Horror Story. 

Denne sesongen, som har fått navnet Coven, er ikke like skremmende som de to første, men denne heksehistorien er likevel urovekkende og vemmelig. 
Alt i alt er dette en god fortelling, som dessverre lider av noen litt for karikerte rollefigurer. 

En seriemorder fra virkeligheten 

Historien om sosiotetskvinnen og seriemorderen Madame Delphine LaLaurie, som fylte herskapshuset sitt med slaver som hun torturerte, er velkjent i New Orleans. 
Da hennes makabre affærer ble avslørt i 1834 forsvant hun fra byen, og man tror at hun flyktet til Paris. 

I American Horror Story: 
Coven tar vi turen til New Orleans på 1830-tallet, der vi får vite historien om hva som virkelig skjedde med den sadistiske overklassekvinnen fra Louisiana. 

Madame LaLaurie (Kathy Bates) holder fortsatt på med sitt tortureringsprosjekt, men når det nyeste bidraget til madammens skrekkhus viser seg å være elskeren til byens voodoo-dronning Marie Laveau (Angela Bassett), får imidlertid LaLauries eksapader en brå slutt. 
Og etter å ha blitt lurt til å svelge en trylledrikk som gir evig liv, blir Madame Delphine LaLaurie gravd ned i sin egen hage. 

Full heksekrig 

I kjent American Horror Story-stil spoler vi så 180 år frem i tid, til dagens New Orleans. 
Det er 300 år siden de legendariske hekseprosessene i Salem og den gamle hekseforsamlingen har nå holdt til i New Orleans i flere generasjoner, der de driver en hekseskole for unge piker. 

Men New Orleans er ikke stor nok for både voodoo- og Salem-kulten, noe som har ført til rivalisering mellom de to gruppene, og når heksenes suverene hoverhode Fiona (Jessica Lange) ankommer byen og graver opp gode, gamle Madame Delphine LaLaurie, bryter helvete løs. 
Nå vil Marie Laveau ha hevn! 

You girls need to learn to fight. 
When witches don't fight, we burn. 
Fiona 

Den fabelaktige Jessica Lange 

I tillegg til krigen mellom voodoo-dronningen og Fiona, følger serien fire, unge jenter som går på hekseskolen i New Orleans, med hovedfokus på Zoe Benson (Taissa Farmiga), en usikker jente som er engstelig for sine egne krefter, og Madison Montgomery (Emma Roberts), en Hollywood-stjerne som bruker heksekreftene sine på å få det som hun vil. 

Taissa Farmiga, kjent fra The Bling Ring, er god i rollen som en ung kvinne som strever med å finne sin plass her i verden, mens Emma Roberts repeterer en rolletype hun har gjort tidligere i chick flicks som for eksempel Wild Child. 

Som i de to første sesongene av American Horror Story er det Jessica Lange som er den store stjerna i Coven. 
Fiona er en mangefasettert personlighet, som har brukt store deler av livet og makta hun har som overhode av hekseforsamlingen til egen vinning. 

På den ene siden er hun besatt av å beholde sin posisjon og på å finne hemmeligheten til evig ungdom, mens hun på den andre siden ønsker å gjenopprette det ødelagte forholdet til sin datter Cordelia (Sarah Paulson), som er rektor for hekseskolen. 

Jessica Lange er fabelaktig som en kvinne som er bitter over tapt storhet, samtidig som hun har et brennende ønske om å etterlate seg noe godt i verden, og det var interessant å følge med på karakterutviklingen til Fiona over de fem første episodene i sesongen. 

Se traileren for sesongen her: 

Ikke troverdig 

Blandingen av det okkulte og temaer som rasisme og usunne familieforhold gir American Horror Story: 
Coven en historie som både er spennende og underholdende. 
Derfor er det synd at flere av rollefigurene ikke holder mål. 

Jeg reagerte spesielt på hvor enkelt Kathy Bates sin rollefigur Madame LaLaurie lar seg omvende fra seriemorder til trivelig, gammel dame. 
Når hun graves opp, 180 år senere enn slavetidens USA som hun levde i, tar det for kort tid før hun godtar dagens samfunn slik det er. 
Etter å ha bli utsatt for en traumatisk opplevelse, der den afroamerikanske heksa Queenie redder henne, gjør den gamle seriemorderen helomvending og oppfører seg plutselig som Queenies bestevenninne. 

Jeg har vanskeligheter for å tro på at en sadistisk psykopat, som har brukt store deler av livet sitt på å torturere og drepe folk med en annen hudfarge enn seg selv, lar seg overbevise så enkelt og det gjør at jeg overhodet ikke tror på Bates, tross i at hun, som alltid, leverer bra. 

Parodisk, ikke skremmende 

I motsetning til de to første sesongene av American Horror Story, er ikke Coven spesielt skummel, dermed er det en litt annen type serie denne gangen. 
I utgangspunktet synes jeg ikke det gjør noe at skrekken ikke er fokus, men jeg synes denne sesongen sliter med å finne hvilken stemning den ønsker å sette. 

I det ene øyeblikket opplever vi noe makabert og ekkelt, mens vi i det andre må le av situasjoner som fremstår som komiske. 

Når den rasende voodoo-dronningen sender en horde med lik fra nærmeste gravplass mot det gamle herskapshuset der heksene holder til, drar Zoe frem motorsaga og gyver løs på zombiene. 
Hyllesten til Army of Darkness, som forøvrig er en fantastisk film, er åpenbar, men dette gjøres på en måte som bryter stemningen i serien fullstendig, og gjør at det hele blir parodisk istedenfor skremmende. 

Tross en fantastisk prestasjon fra Jessica Lange er dermed ikke American Horror Story: 
Coven like god som de to første sesongene, men dette er likevel en underholdende historie. 
Og med tanke på at Coven er den nest siste muligheten du har til å se Jessica Lange i serien, så vil jeg si at dette hekseeventyret absolutt er verdt å få med seg. 

Coven ser du på FOX, onsdager klokken 21.55. 
