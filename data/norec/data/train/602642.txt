God Jackie Chan, middels thriller
Nå har vi sett dét også: 
En Jackie Chan som slår fra seg uten å bli helt bajas. 

THRILLER "The Foreigner" England/Kina 2017 Regi: 
Martin Campbell Skuespillere: Jackie Chan, Pierce Brosnan, Charlie Murphy Aldersgrense: 
15 år 

En gruppe som kaller seg Ekte IRA prøver å blåse nytt liv i den sovende engelsk-nordirske konflikten. 
Ett av ofrene for bombene deres er datter av den tidligere Viet Cong-soldaten Quan (Jackie Chan). 
Når han skjønner at britenes viseminister for Nord-Irland, Liam Hennessy (Pierce Brosnan) muligens vet mer om Ekte IRA enn han vil innrømme, tar Quan i bruk sine gamle geriljakunnskaper for å presse informasjon ut av ham. 

Aktørene skal etter hvert bli mange og plottet stadig mer komplisert, men ingen vil forveksle "The Foreigner" med en veldig sofistikert thriller. 
Til dét er både rollefigurene og handlingen for enkle å gjennomskue. 
I stedet ligger moroa her i å se i overkant familiære skuespillertryner – altså Brosnan og Chan – gjøre andre og mer nyanserte ting enn vi forventer av dem. 

Og det er Jackie Chan som stjeler showet. 
Rollen hans er i praksis den samme som Liam Neeson har spilt om igjen og om igjen i senere år – egentlig fredsæl pappa som tvinges ut på voldelig hevntokt – men han fyller den med en lavmælt, innbitt intensitet ingen vel forventet at den aldrende kampsportklovnen hadde i seg. 
