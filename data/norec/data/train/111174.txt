Hjerne med hjerte
Når hjertet banker hardt nok, må selv hjernen gi tapt. 
Det er essensen i denne underholdende og ganske friske animasjonsfilmen om en ilter megahjerne. 

Megahjerne er et blått vesen fra en annen planet som ved et uhell ramlet ned i en fengselsgård istedenfor hos en sympatisk familie. 
Der havnet nemlig engelen Metro Man, som både er superhelt og Megahjernes erkefiende. 

Dette er en Superman-historie der det lekes med superheltsjangeren. 
Referansene til ulike filmer, ikke minst «Superman» er åpenbare. 
Men nå er tydeligvis tiden inne for å sympatisere med de slemme gutta. 
Vi så det tidligere i høst med «Grusomme meg», og det følges godt opp med dette hjernemonsteret som er programmert til å utføre onde gjerninger mot folk og fe. 

Hollywood er ikke kommet dit hen at det onde seirer til slutt. 
En slik film hadde neppe vært liv laga økonomisk. 
Så bak den lyseblå megahjernen finnes et varmt bankende hjerte. 
Selv i dette noe forutsigbare landskapet er det mye underholdende action og freske 3D-sprell. 
