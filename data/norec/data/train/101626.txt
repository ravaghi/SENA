Chiellini:- Latterlig å ikke gi ham rødt 

OSLO/NATAL (VG) 
(Italia - Uruguay 0-1) I fjor ble han utestengt i ti kamper for å ha bitt Branislav Ivanovic. 
I kveld glefset Luis Suarez til igjen - mot Italias Giorgio Chiellini. 

Uruguay gikk til åttedelsfinalen på bekostning av et sjanseløst Italia etter en scoring av Diego Godin i det 81. spilleminuttet. 
Men det var dramaet etter 79 minutter som stjal oppmerksomheten. 

På stillingen 0-0 - da var Italia videre - skjedde skandalen i Natal. 
I en duell i Italias 16-meter løp Uruguay-spissen inn i italieneren og bet Chiellini tydelig i skulderen. 

Juventus-stopperen svarte med å slå albuen tilbake mot Suarez, uten å treffe Liverpool-spissen ordentlig. 
Så kastet Suarez seg ned og tok seg til tennene. 

En rasende Chiellini løp mot dommeren, dro drakta til side - og viste fram bitemerket fra tennene til Luis Suarez.Hverken dommer Marco Rodriguez eller assistentdommerne hadde fått med seg den skandaløse opptredenen som TV-bildene tydelig viste. 

- Det var latterlig ikke å gi ham rødt kort. 
Det var helt opplagt, og han kastet seg ned etterpå fordi han visste han hadde gjort noe, sier Giorgio Chiellini etter kampen. 

Ifølge BBC-journalist Ben Smith fortsatte Chiellini med: 

- Dette er helt, helt klart. 
Suarez vet veldig godt at han har gjort noe han ikke burde gjort. 

Uruguays stjernespiller fikk lov til å bli på banen. 

- Hvis Suarez har bitt igjen, tror jeg ikke på menneskeheten lenger. 
Da har jeg gitt opp. 
Hvis det har skjedd igjen, blir jeg lei meg, sa Jan Åge Fjørtoft i VGTVs fotballstudio umiddelbart etter episoden. 

Klare bilder 

Reprisene fra Natal viste med all tydelighet at Suarez satte tennene i Chiellini, og at den italienske forsvareren fikk et saftig merke i skulderen. 

Uruguays landslagssjef Oscar Tabarez ble etter kampen konfrontert med at TV-bildene viser at Suarez bet Chiellini. 
Han svarer følgende når han blir spurt om han vil kommentere episoden: 

- Nei, jeg vil se bildene først. 
Jeg så det ikke. 
Hvis det skjedde, så tror jeg dommeren ikke så det. 
Jeg har ingen flere kommentarer å komme med. 

Tabarez blir videre spurt om det er noe som kan unnskylde bitingen til Suarez. 

- Jeg har allerede svart din kollega. 
Jeg så det ikke selv. 
Og jeg vil ikke at noen snakker for meg. 
Forstår du? 
Han er et mål for visse deler av pressen, svarer Tabarez. 

I intervjuet av Suarez like etter kampslutt, spurte ikke reporteren fra rettighetshaverne et eneste spørsmål om episoden. 
Resultatet ble da et ganske latterlig intervju med spissen, som ikke sa annet enn at han var veldig fornøyd med at Uruguay etter seieren mot Italia går videre til sluttspillet i VM. 

- Dette er helt utrolig, etter en dårlig start på gruppespillet så går vi videre. 
Dette er jo det beste som kunne skje, at vi fikk snudd det. 
Vi fikk vist hva vi står for, sa Suarez. 

Italia-sjefen trakk seg 

- Jeg så ikke bildene av Suarez, men jeg så bitemerkene på Chiellini. 
Det er en skam, en skikkelig skam, sa Italias landslagssjef Cesare Prandelli. 

På VGs spørsmål om hvor alvorlig han synes Suarez-bitingen er – og om FIFA bør straffe Uruguay-spissen - svarte han: 

- Jeg vi ikke gå inn på detaljer. 
Jeg må ikke kommenter dette. 
Det var en tøff kamp, og det var ikke nødvendig å gi et rødt kort (om utvisningen av Marchisio, red. anm.). 
Det var ikke situasjoner som tilsa det. 
Suarez får andre kommentere, jeg så bare bitemerker på Chiellinis skuldre. 
Assistentdommeren var så opptatt at de ikke så noe. 

Etter tapet annonserte Prandelli sin egen avgang. 

- Jeg snakket med presidenten i forbundet, og jeg har sagt at jeg vil gå av! 
Når planen feiler, så må jeg ta ansvar! 
Vi er som et politisk parti, og vi falt, sa han. 

- Prandelli har levert oppsigelsen. 
Jeg skal ha et styremøte når jeg kommer tilbake til Italia. 
Jeg håper han trekker oppsigelsen, sier Giancarlo Abete, president i det italienske fotballforbundet. 

Artikkelen fortsetter under bildegalleriet. 

Italia skapte null sjanser 

Italia fikk ingen nye fotballfans, og skapte ingen målsjanser, men ble hemmet av at Claudio Marchisio fikk et svært tvilsomt direkte rødt kort etter 59 minutter. 

Juventus-spilleren gikk tilsynelatende utilsiktet inn med med knottene - uten å treffe Egidio Arévalo spesielt stygt eller hardt - og ble sendt av banen av dommer Marco Rodriguez. 

- Jeg ville klart meg uten «banens beste»-utmerkelsen i dag. 
For meg, og for nasjonen, er dette en veldig trist dag. 
Det er en dag der vi feilet. 
Og vi blir nødt til å reflektere over ting, sier Italia-keeper Gianluigi Buffon i presserommet på Arena das Dunas i Natal. 

Med ti mann klarte ikke verdensmesterne fra 2006 å sette særlig trykk på Uruguay i sluttminuttene. 
Dermed sikret søramerikanerne avansement til åttendelsfinalen. 
Der venter trolig Colombia. 

- Det var latterlig å havne i undertall i en kamp som denne. 
Det var ingenting som berettiget det. 
Dommeren ødela kampen, sier Italias landslagssjef Cesare Prandelli. 

Fikk ti kamper i fjor 

Spørsmålet er om Luis Suarez får lov til å spille den kampen. 
FIFA vil garantert granske bite-skandalen nøye i etterkant av kampen. 

I fjor ble han utestengt i ti kamper da han bet Chelsea-spilleren Branislav Ivanovic. 

Det var ikke første gang den kontroversielle spissen var involvert i bråk. 

Tidligere internasjonal dommer og VG-ekspert Tom Henning Øvrebø har ikke sett kampen, men med forbehold om at han ikke har sett episoden er han klar på at det er rødt kort på linje med slag og spark. 

- Bør få konsekvenser 

På spørsmål om hvilken konsekvens det kan få i etterkant, skriver han i en sms: 

- Det kan og bør det få. 
Hvis det er alvorlige episoder kan FIFA se på video og gi en spiller personlig straff i ettertid. 
Men det er ikke gitt at FIFA vil gjøre dette i et VM hvis det er tvil om omstendighetene, sier Øvrebø til VG. 

Tabarez fikk også spørsmål om hva eventuelle konsekvenser fra FIFA vil bety for Uruguay videre i VM. 
Det spekuleres nå i at en spiller kan få opptil to års utestengelse for biting i kamp. 

- Du får meg til å repetere meg tre ganger. 
Jeg så ikke hendelsen. 
Og jeg vil ikke kommenter den. 
Vi har spilt mange kamper uten Suarez. 
Noen vant vi og noen tapte vi, som mot Costa Rica der vi ikke hadde Suarez på banen. 
Han er en viktig spiller og en viktig perso, sier Tabarez. 

- Dere har allerede begynt å angripe ham, så vi vil forsvare ham. 
Dette er et fotball-VM, ikke en konkurranse om moral, fortsetter han. 

VGTV sender direkte fra taket av VG-huset i Akersgata i forbindelse med de siste gruppespillskampene i VM. 
