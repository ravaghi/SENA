- Et uutgrunnelig, syndspekket, nervepirrende, transseksuelt og dansbart mørke
Arca viser vei inn i noe nytt. 

ALBUM: 
Forestill deg en rave arrangert av David Lynch. 
Et uutgrunnelig, syndspekket, nervepirrende, transseksuelt og dansbart mørke — og det er uten tvil den 24 år gamle dance-avantgardisten/produsent-wunderkinden Alejandro «Arca» Ghersi som står for musikken. 

Som en slags minimalistisk 2014-variant av Aphex Twin har han tatt de rådende trendene innen elektronisk musikk, vrengt dem med innsida ut og strukket dem inn i et helt nytt lydlandskap. 
Både som produsent på Kanye Wests «Yeezus» og FKA Twigs «LP1», og som soloartist. 

Ta den forkvaklede singelen «Thievery», for eksempel, framtidsdystopisk skingrende synth, nedstrippede reggaeton-rytmer, skummelt som fy — men også vilt vakkert. 
På albumdebuten «Xen» er det knusende glass, hakkende synther, kaskader av gitarer, witch house-møter-Skrillex-møter-Flying Lotus. 

Eller noe sånt. 

For Arca er først og fremst en original, en som tester ut grensene, viser veien inn i noe nytt. 

Og det er ingenting som er bedre enn det. 
