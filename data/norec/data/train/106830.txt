Matti uten ski!
Regi: 
Aleksi Mäkelä. 
Med Jasper Pääkkönen. 
Dokumentarisk drama. 
11 år. 

Kan du tenke deg en film om Matti Nykänen nesten uten hoppski på bena? 
Ikke vi heller. 

Finske Matti Nykänen er kanskje hopphistoriens beste utøver. 
Med en drøss OL- og VM-medaljer og prestasjoner som overgår de fleste og det meste. 

Men like god som han var i hoppbakken, like dårlig syntes han å være til å leve et noenlunde normalt liv. 

Fyll, vold, spetakkel, skandaler - alt har fulgt den magiske finnen, som ble et ideal for en idrett. 
Og et ikon i sitt hjemland. 

Filmen «Matti» har omtrent ikke noe om hopperen Matti. 
Desto mer er hans ellers skandaleombruste liv beskrevet. 
I maleriske vandringer. 

Man treffer en fjott av en fyr, lettledet som et lam, fylleskadet i tenårene, godtroende på grensen til det sykelige. 

Han misbruker seg selv til vanvidd. 
Men like mye misbrukes han av alle andre: 
Av sine koner, sin hjemby, sine trenere, sitt skiforbund, og sitt hjemland. 
Han var så god og så viktig for så manges selvhevdelsestrang at han i praksis kunne gjøre som han ville. 
Også gå til helvete. 

Og iblant - en sjelden gang - ser man disse glimtene av menneskelig drama, av den lille mannen klemt som en ussel lus mellom alle andres forventninger - og hans eget ørlille selvbilde bak fasaden av fryktelig sjenerthet. 

Men aller mest er denne filmen en oppvisning i - faktisk - irriterende livsudugelighet. 

Kanskje var det så ille som dette? 
I tilfelle: 
Et ytterst dårlig materiale for en film. 
