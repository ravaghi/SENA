HTC HD2
Det er vanskelig å ikke bli imponert av HTC HD2. 

Windows Mobile fremkaller dårlige assosiasjoner hos mange. 
Et mobil-OS som i bunn er meget kraftig og fleksibelt, men som sliter med et fryktelig gammeldags grensesnitt som er blitt fullstendig overkjørt av mer moderne konsepter som iPhone og Android. 

Microsoft vil imidlertid ikke legge systemet på is, og fortsetter å oppdatere det, mens vi venter på den forhåpentligvis mer lovende Windows Mobile 7, som kommer en gang neste år. 
Så er det opp til de enkelte mobilprodusentene å tilpasse systemet videre, og kanskje gjøre det mer elegant og brukervennlig. 

Få har imidlertid tatt denne tilpasningen så langt som HTC. 
Deres mektige HD2 gjør Windows Mobile nesten ugjenkjennelig. 
Du skal grave ganske dypt i menyene før du i det hele tatt kommer til noe som ligner Windows-menyer. 
Det aller meste som er relevant i dagligdags bruk er pakket inn i HTCs skall, enten det er snakk om kontakter, meldinger, e-post eller justering av innstillinger. 

Våre inntrykk 

Vi synes HD2 er en herlig telefon. 
Selvsagt, utseendet og den utrolige skjermen har mye av æren. 
Men den er rett og slett gøy å bruke, Sense-grensesnittet er gjennomført og stilig. 
Den er kraftig og rask og gjør det aller meste. 
Du må nødvendigvis leve med noe tradisjonell Windows under skallet, men HTC har klart å redusere det til det minimale. 

Mangelen på gode applikasjoner i nettbutikken, noen små programvarebugs og det at du må forholde deg til vanlige Windows av og til gjør at telefonen ikke helt når terningkast seks. 
Klart, noen vil nok synes at den høye prisen eller at den store størrelsen er problem, men de er vel ikke i målgruppen for HD2 uansett. 
Telefonen skal være et monster, og vi digger det. 
Vi tror du også kommer til å gjøre det. 

Les hele testen hos ITavisen (mobiltesten er et samarbeid mellom DinSide Data og ITavisen) 
