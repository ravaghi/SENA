Ungdommelig motorsport
«Forza Motorsport 2» er yngre, kulere, mer tilgjengelig og tøffere enn motorsport-kongen «Gran Turismo». 

«Gran Turismo»-serien har helt siden Playstation 1 vært den ultimate bilsimulatoren på spillfronten. 

Realistisk bilfysikk, hauger på hauger av biler fra virkeligheten, mengder av finjusteringsmuligheter og baner man kjenner igjen fra virkelighetens baneracing har gjort denne serien til en livsstil for mange. 

I 2005 utfordret Microsoft «Gran Turismo» med det glimrende «Forza Motorsport». 
Og med Xbox 360-oppfølgeren har suksessformelen blitt enda mer effektiv. 

Her blandes graden av realisme og dybde du kjenner fra Playstation-konkurrenten med en tilgjengelighet og ungdommelig entusiasme du kjenner fra spill som «Need For Speed: Underground». 

Og «Gran Turismo»-purister kan rynke på nesen så mye de vil: 
Miksen er utrolig vellykket. 

Det at du faktisk kan påvirke bilenes egenskaper negativt når du kræsjer og slikt er ekstremt velkomment, muligheten til å designe din egen drømmebil likeså. 

I tillegg har du den eminente Xbox Live-støtten, med direkte multiplayer og mulighet til å konkurrere mot andre fra hele verden på rundetider. 

Eller for å si det på en annen måte: 
Polyphony Digital har en solid jobb å gjøre med sitt «Gran Turismo 5», som er på vei til Playstation 3. 

For valget mellom «Gran Turismo 4» og «Forza Motorsport 2» er svært enkelt. 

Nå skal det derimot sies at det er litt vanskelig å bli overbegeistret for denne typen spill. 
Hvis du først har fått til bra bilfysikk og gode virtuelle versjoner av virkelige baner, blir effekten av å få det til en gang til ikke akkurat eksplosiv. 

Jeg tror det neste virkelige fremskrittet her vil være rent grafisk - mer detaljrike og troverdige miljøer. 

Og her vet jeg denne generasjonen konsoller har mer å gå på enn det «Forza Motorsport 2» demonstrerer. 

Men «Forza Motorsport 2» er uansett et fantastisk bra bilspill, med så mye innhold at jeg blir helt matt og en utførelse som sitter som et skudd. 

Grafikken under kommer på plass straks. 
Terningkastet er 5. 

Med Forza Motorsport 2 og Colin McRae: 
DIRT har bilspillfans all grunn til å danse i gledesrus. 
Men hvilket skal du velge? 
