Konsertanmeldelse Razika:Razende fint 

Razika lager gode plater, men live tar de det opp et hakk. 

KONSERT: 
Razika STED: 
Wimp-teltet, by: 
Larm PUBLIKUM: ca. 700 AKTUELT ALBUM: 
«På vei hjem» 

De fire bergensjentene i Razika har kanskje yppet seg overfor hovedstaden med sin siste slager, «Oslo», men det er likevel her de velger å urfremføre materialet fra sin andre og ofte briljante plate. 

Ikke uventet gjør de det med klasse, sjarm og punch. 
I perler som «Gang på gang» og «På tide» mikser de sårhet med humor og spiller sin allerede patenterte skapop med imponerende fingerspissfølelse. 

Marie Amdam har en stillestående og like fullt prangende tilstedeværelse, og flankeres utmerket av den krumrygget konsentrerte Maria Råkil. 
De to har en vokalharmonisk kommunikasjon og gitardialog som gjør dem til et frontradarpar av klassisk merke. 

Og med tanke på Marie Moes stillferdige stødighet og Embla Karidotters bastante banking, er det kanskje urettferdig hvor mye talent som er samlet på ett brett her - du vet at et band er bra når selv trommeslageren synger et låthøydepunkt hun selv har skrevet. 

Razikas sanger når alltid et fornøyelig crescendo, enten det er det skjønne midtpartiet i «Vondt i hjertet» eller erklæringen «Eg vil ligge her med deg, for du e' så jæla deilig». 

To karer på blås bidrar ytterligere til en halvtimes fest fri for nedturer. 
