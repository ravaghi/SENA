Anmeldelse:Iskaldt begjær 

Jeg var skeptisk til «Robinsonekspedisjonen Vinter». 

Program: 
«Robinsonekspedisjonen vinter» Kanal: 
TV 3 Når: 
Søndager kl. 20.00 

Kan man dra konseptet som spiller på Robinson som strander på en øde øy langt vekk fra paradiset med hvite sandstrender - helt til et bitende kaldt Rauland i Norge? 

Her ville i alle fall ikke Robinson likt seg, selv om han kunne bidratt med gode overlevelsesråd til gjengen som virker helt på vidda: 

Når de 16 deltagerne er flydd inn og forlatt i isødet, så roper samtlige et stort nei når det blir spørsmål om noen kan kart og kompass. 
Og når deltagere har med seg private eiendeler som foundation og Liverpooldrakt og selv sier til kameraet at «Jeg er jo ikke akkurat den skarpeste kniven i skuffen», så skjønner man at dette kan bli god realityunderholdning. 

Når jeg først har kommet over at her blir det ikke hvite drømmestrender og solbrune kropper, så drar produksjonen meg overraskende lett inn i den kaldeste realityverdenen jeg har sett - selv om frosne kropper med røde neser ikke er like sexy. 
De massive og detaljrike konkurranseinstallasjonene - mange i is - er imponerende, og med på å gjøre denne verdenen ekstra kald. 

Introen er dramatisk og storslagen - med vibber både til «Ringenes Herre» og diverse actionfilmer. 

Man kunne sikkert selge Norge med dette. 
Så gnistrende vakkert er det. 
Men det er også bitende kaldt. 
Og man skjønner fort at kulden blir den hardeste konkurrenten for deltagerne. 
Stakkars Robert fra Liberia: 
«Jeg trodde vi skulle få hytte og kose oss litt. 
Men det er jo helvete ute her». 

Etter den svært lovende første delen av programmet, blir det raskt «Robinson» slik vi kjenner det: 

Bygging av leirplass, oppdeling i lag Nord og Sør og kappestrid. 

Her kan det bli litt kjedelig mellom slagene - spesielt når vi vet at dette kommer til å gjenta seg i hver episode fremover. 
Men jeg sitter på nåler når to av deltagerne må balansere seg over ei stor råk i isen, det ser så sykt kaldt ut å falle uti. 

Robinson trengte fornyelse, og det virker som om snø og is er en bra fasit. 

Også programleder Christer Falck ser ut til å ha funnet sitt rette element: 
Pelsformatet kler ham bedre enn svette kakiskjorter. 

Jeg kan skjønne hvorfor folk meldte seg på originalen (drømmen om en øde øy), men jeg skjønner ingenting av hvorfor noen vil utsette seg for dette - med mindre du veldig gjerne vil på TV, da ... 
TV 3 og Strix har definitivt lykkes med castingen. 
Jeg er spent på hvordan det vil gå med den uskarpe kniven med foundation - og allerede i program én går en av damene på den klassiske kommanderende bitch-tabben. 
Aldri smart å spille falskhetens spill - dersom du ikke er utrolig dyktig til det. 

Første episode er god reality-TV: 
Alle realityprogrammers store mor har tatt på seg vinterdrakten, og kler det. 

Renate Strøm (21) forfrøs tærne til tredjegrads forfrysning under innspillingen av «Robinsonekspedisjonen vinter». 
Tiden siden innspilling til dagens premiere har hun brukt på pleie tærne: 
<br>- Jeg så aldri alvoret, sier hun til VGTV. 
