Stusslige greier
Gérard Depardieu legger ut på en tragikomisk motorsykkelreise tilbake i tid i «Mammuth». 

FILM: 
Frankrike sto nylig stille i ukevis, i protest mot at Sarkozy ville heve pensjonsalderen. 
Jeg tror ikke Serge «Mammuth» Pilardosse (Gérard Depardieu) var blant de ivrigste demonstrantene, av flere grunner. 
For det første virker han totalt hjelpeløs i møte med pensjonistlivet. 
For det andre er han ekstremt tiltaksløs. 

Serge har jobbet siden han fylte seksten og aldri vært syk. 
Allerede i åpningen, på siste arbeidsdag i griseslakteriet, skjønner vi at dette blir en komedie av det absurde slaget: 
Mens sjefen leser opp en upersonlig tale, knasker kollegene høylydt og Serge får et digert puslespill i avskjedsgave. 

Klønete fyr 

Pensjonisten Serge vet ikke hvor han skal gjøre av seg. 
Kona Catherine (Yolande Moreau) jobber i kassa på super'n og er ikke fullt så treg som Serge, som kløner det til for seg både hjemme og ute blant folk. 

Serge savner en del papirer for å få full pensjon og kona ber ham derfor om å oppsøke tidligere arbeidsgivere som kan attestere at han har jobbet der. 
«Mammuth» er blant annet en kritikk av hvordan det franske systemet behandler vanlige arbeidsfolk. 
For en nordmann framstår det som et byråkratisk mareritt. 

Komplett idiot 

Samtidig tvinger det Serge ut i verden. 
Han drar presenningen av sin Munch Mammuth 1200, en tysk motorsykkel for kjennere, og legger ut på reisen som gjør «Mammuth» til en road movie av den komiske sorten, i en undersjanger vi kan kalle ekstrem stusslighet. 
Serge lar seg stadig lure, folk sier rett ut at de ikke liker trynet hans og en tidligere arbeidsgiver forklarer på pedagogisk vis hvorfor vår tafatte antihelt er en komplett idiot. 

Depardieu (snart 62) er god i rollen. 
Han er overvektig, har en grusom frisyre og reagerer med mild resignasjon på de mange snåle typene han møter på sin vei. 
Regissørene Gustave de Kervern og Benoît Delépine har valgt en kornete filmtype, noe som understreker nostalgien i en film der både Serge og sykkelen hans har navn etter en utdødd elefant. 
Filmen byr på flere morsomme episoder, men, som nevnt, for deg som liker å bli advart, en god del stillestående stusslighet. 
