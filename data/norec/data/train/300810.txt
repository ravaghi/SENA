Holder fortsatt høy kvalitet
«Mad Men» har flere subtile overraskelser på lur. 

TV: 
Det skal mye til å holde det samme høye nivået i femte sesongen av en tv-serie som frir til et kresent og relativt smalt publikum. 

Som representant for målgruppa vil jeg hevde at «Mad Men» holder fasongen bedre enn de fleste. 

På den annen side kan det være rom for å hevde at de kultiverte snobbene som nyter «Mad Men», vil fortsette å følge serien selv om kvaliteten skulle synke, siden den er blitt et statussymbol med mange fornøyelige og lett fordøyelige aspekter. 

Fin ettersmak 
For det første er det jo så stilig og lekkert, alt sammen, fra klær og frisyrer til møbler og karafler. 

Dernest sier de så mye smart, særlig Don Draper og Roger Sterling og svært mange av replikkene har en utsøkt ettersmak som gjør at man kan se episodene om igjen og oppdage nyanser man ikke rakk å få med seg første gangen. 
Nam-nam. 

For det tredje kan vi leve oss inn i de tidlige 60-årenes diskriminering av kjønn og rase, samtidig som vi kan gratulere oss selv med hvor langt vi har kommet når det gjelder alle former for likestilling. 

Dessuten vet vi at det er farlig å røyke når man er gravid og at et flittig benyttet barskap på kontoret, etterfulgt av tre-fire drinker til lunsj, har sine ulemper i det lange løp. 

Nytt blod 
Det har gått halvannet år siden sesong fire sluttet, noe som hovedsakelig skyldes serieskaper Matthew Weiners kunstneriske og økonomiske kompromissløshet. 

Den kunstneriske får vi glede av fra første scene i den nye sesongen, når vi på sedvanlig elegant vis introduseres for de mange karakterenes oppdaterte status. 

I sentrum finner vi som ventet en vandrende identitetskrise ved navn Don Draper (Jon Hamm), men hans nye kone og tidligere sekretær Megan (Jessica Paré) får mye plass i de første episodene, noe som tilfører «Mad Men» etterlengtet nytt blod. 

For selv om de fleste av karakterene fortsatt er fascinerende, har de ikke utviklet seg så mye og handlingen får innimellom et snev av såpeopera som vi snobbete kulturkapitalister helst vil unngå i vår kresent danderte tv-hverdag. 

Men for all del, «Mad Men» er fremdeles et statussymbol av høy kvalitet. 
