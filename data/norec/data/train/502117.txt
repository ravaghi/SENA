Annette Bening puster liv i glemt filmdiva
«Filmstjerner dør ikke i Liverpool» er et like deler melankolsk og romantisk drama. 

Først et aldri så lite jippi. 
Endelig får vi et filmpar der hun er dobbelt så gammel som han, uten at filmen gjør nevneverdig nummer av det. 
Ikke gjør den noe forsøk på å dempe sporene av alder på Annette Benings 60 år gamle ansikt og kropp, heller. 
Det er til å gråte gledestårer av. 

Ellers er det litt av hvert å gråte av for lettrørte. 
Men først må vi snakke om Gloria Grahame. 

På 1950-tallet var hun en feiret Hollywood-diva som toppet karrieren da hun i 1953 fikk Oscar for birollen i «The Bad and the Beautiful». 
I «Filmstjerner dør ikke i Liverpool» sies det om henne at hun ikke tålte overgangen til fargefilm særlig godt, og minnet om henne har kanskje ikke bestått. 
Men hun var aktiv som skuespiller helt frem til hun døde av kreft i 1981, 57 år gammel. 

«Filmstjerner dør ikke i Liverpool» tar for seg denne siste perioden i livet hennes, fra hun i 1979 innleder et forhold til 28 år gamle skuespillerspiren Peter Turner, til hun like før sin død oppsøker ham og familien hans i Liverpool, av årsaker filmen gjør nydelig rede for. 

Paul McGuigan bader historien i nostalgiens gylne lys, og sper på med like deler romantikk og melankoli. 
Det kunne blitt i overkant, men regissøren er akkurat så tilbakeholden at det ikke blir klissete, men heller gir filmen en varm glød, både menneskelig og visuelt. 

Uten å overdrive, tar McGuigan i bruk noen teatrale grep, der tilbakeblikkene kommer som sceneskift via en dreiescene, ofte med dører som virkemiddel. 
Elegant utført får det en fin effekt i en film der scene og lerret er såpass nært knyttet sammen. 

I forbifarten nikkes det lett til Vincente Minnelli, som regisserte filmen Gloria fikk Oscar for. 
Det skjer når Liza Minnelli, datteren han fikk med storstjernen Judy Garland, entrer en New York-restaurant der Glorias portrett og signatur pryder lampeskjermene. 
«Åh, der kom Liza», sier Gloria mens hun plukker på lampeskjermen. 
«Hvilken Liza?» spør Peter. 
«Å, du vet ... Liza,» svarer hun. 

På nesten minimalistisk vis sier scenen noe om berømmelse og forgjengelighet, samtidig som den binder filmens ulike lag av fortid og nåtid sammen på kløktig vis. 
Det samme skjer i en sekvens der Gloria og Peter er på kino og ser en av hennes gamle filmer. 
Den er bare drøyt 20 år gammel, men synes å være fra et annet univers. 
Så er det heller neppe tilfeldig at de tidligere så «Alien» på sin første kinodate. 

I filmens kanskje mest rørende sekvens gjør virkelighetens Turner en cameo som teateransatt; han bringer inn på scenen to for Peter viktige rekvisitter i en setting som igjen forener film og teater og samtidig belyser tematikken subtilt. 

Scener som dette er med på å løfte en beskjeden, men tilforlatelig liten film, som ikke er uten svakheter. 
Blant annet hengir den seg til en sentimentalitet den fint kunne greid seg uten. 
Men den tok meg med storm i en dansescene der Jamie Bell (Peter) tar en Billy Elliot i John Travolta-stil, og som er så uskyldsfull forførerisk at feilskjær blir lette å tilgi. 

Det største løftet henter filmen dog fra skuespillerne, være seg Jamie Bell i sin kanskje beste rolle, eller alltid gode Julie Walters som Bella, moren hans. 
Den store karakterstudien er det likevel Annette Bening som står for. 
Hun spiller frem Gloria som en lett falmet og maniert diva som fremdeles har store mengder sex appell, som er sulten på livet og samtidig balanserer hårfint mellom stor sårbarhet og en forfengelighet som får fatale konsekvenser. 
Skikkelsen kunne fort fått et latterlighetens skjær over seg, men Bening fyller den med dybde og genuin menneskelighet. 
