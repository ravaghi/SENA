Småbarnslivet satt på spissen
Oscar-vinner Charlize Theron leverer nok en strålende prestasjon i «Tully», men manuset er noe varierende. 

Filmen er skrevet av den Oscar-vinnende manusforfatteren Diablo Cody («Juno») og regissert av Jason Reitman («Juno») som har blitt Oscar-nominert fire ganger, og handler om småbarnsmoren Marlo (Charlize Theron). 
Hun er høygravid med barn nummer tre, har en sønn med atferdsproblemer og en litt fraværende mann. 

Filmen beskrives som en moderne komedie, men jeg vil kalle det et rent drama med noe hverdagskomikk. 
For filmen er først og fremst et ganske mørkt portrett på en sliten småbarnsmor, som har mistet seg selv, og som holder på å drukne i en overveldende hverdag. 
Hun har hatt fødselsdepresjoner tidligere, men denne gangen er det ingen som ser hvor galt det er før det nesten er for sent. 

De fleste mødre vil kjenne seg igjen i mye av det Tully går igjennom, og det er flott å se et så nakent, ærlig og usminket portrett. 
Midt i filmen i et forsøk på å være kreativ og å overraske publikum, roter de det imidlertid litt til. 
Når de samler trådene igjen på slutten forstår jeg poenget, og det redder helhetsinntrykket. 
Det endrer imidlertid ikke faktumet at jeg i deler av filmen føler distanse til historien og rollefigurene. 
Alt i alt, er det likevel en sterk og severdig film. 
