Grønn galskap
Hagenisser er lette å like - selv når de bare står og blomstrer i hagen. 

«GNOMEO OG JULIE 3D» USA. 
Tillatt for alle. 
Regi: 
Kelly Asbury. 
Norske stemmer. 

De er ganske artige på filmlerretet også. 
Her kommer de til live når menneskene ikke kan se dem - og må «fryse» når de blir oppdaget - en effekt man klarer å presse ut overraskende mange latterbomber ut av. 

«Gnomeo og Julie» er en svært liberal animasjonstolkning av Shakespeare-klassikeren. 
Åtte manusforfattere har vært i sving i flere år for å få filmen på beina, og referansene - høye og lave - florerer og blir en bonus for litt mer tilårskomne kinogjengere. 

Det dreier seg om kjærlighet på tvers av hekken altså, men det romantiske må ikke sjelden tre til siden til fordel for en rad absurde avstikkere fra hovedhistorien. 
Til tider i overkant heseblesende, men mye tilgis når klisne «familieverdier» (de har en tendens til å ødelegge slike filmer) må vike plassen for nabokrig, sabotasjer og fargesprakende ødeleggelser. 
Ingen klassiker à la «Toy Story» (som den låner rått fra), men nok av inspirert moro til å fenge både små og litt større. 

ØYSTEIN DAVID JOHANSEN 
