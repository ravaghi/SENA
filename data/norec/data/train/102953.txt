Spillanmeldelse «FIFA 12»
«FIFA 12» byr på mange gode nyheter som fører serien videre, men den store revolusjonen lar vente på seg. 

Allerede når man starter spillet blir man møtt av et nytt og friskere «FIFA». 
De trege og uoversiktlige menyene har fått seg en sårt trengt overhaling. 
Nå både ser de lekre ut, og er enkle å navigere i. 

Og heldigvis slutter ikke nyvinningene der. 
I tillegg til noen ekstra funksjoner i karrieremodusen har EA Canada tilført tre store nyheter som gir banespillet flere dimensjoner enn tidligere. 

Presisjonsdribling er ditt nye våpen til å plukke i stykker motstanderne dine, og er en raffinering av fintesystemet serien har brukt de siste årene. 
Dette gir angrepsspillerne mye bedre kontroll over lærkula på små flater, noe som igjen gjør det enklere å skjerme ballen med kroppen fra forsvarspillerne. 
Det er nå mulig å holde ballen i mer sentrale områder på banen, og man blir ikke lenger tvunget ut på kanten for å produsere sjanser. 
En veldig bra videreføring av det vi har blitt servert tidligere. 

Minirevolusjonen kommer imidlertid når man begynner å forsvare seg. 
Taktisk forsvar er en helt ny måte å organisere sin bakre rekke på, og det er slutt på spillere som ruser rett inn i motspillerne bare ved at man trykker inn en knapp. 
Denne forsvarsmåten er utvilsomt noe av det beste som har skjedd med serien de seneste årene. 
Det kreves nå en større forståelse for kunsten å forsvare, og ikke minst en god dose med timing. 

Den siste store nyheten er en flunkende ny fysikkmotor som fremstiller alt i sanntid. 
Borte er alle ferdiganimerte hendelser, som i praksis betyr at når man takler, går i dueller eller finter ut en motspiller er ikke disse låst fast i en animasjon som må fullføres. 
Hvis en spiller blir taklet er det hans fart og masse som bestemmer hvilken retning han vil falle, eller om han i det hele tatt vil gå i bakken. 
Flott når det fungerer, ikke så imponerende når flere fysiske lover brytes. 

Foruten banespillet har det skjedd lite som kan minne om en revolusjon, bortsett fra noen nyheter i karrieredelen. 
Nå kan man for eksempel snakke med pressen og spillerne sine før kamp. 
Fine ting som er med å gi litt mer dybde og variasjon i karrieren, men det beste tilskuddet til årets karriere er muligheten til å speide etter unge talenter og å rekruttere disse til sitt eget ungdomsakademi. 
Dette åpner igjen for muligheten til å finne uslepne diamanter for så å gjøre de til verdensklassespillere. 
For meg øker dette levetiden til en slik modus betraktelig. 

Når de tre store nyvinningene legges sammen blir resultatet utrolig bra, og «FIFA 12» er et veldig underholdene fotballspill. 
Det eneste problemet jeg har med årets utgave er fysikkmotoren som innimellom feilkalkulerer og serverer noen komiske øyeblikk, men til tross for dette er «FIFA 12» et mye bedre fotballspill enn de vi ble servert i fjor. 

PS: 
Spillet lanseres 29. september. 
Onlinedelen er ikke testet. 

FIFA 12 Plattform: PS3, Xbox 360, PC, Wii Genre: 
Sport Alder: 
3 Utvikler: 
EA Canada Utgiver: 
EA Sports 
Mer info (på Wikipedia) 
