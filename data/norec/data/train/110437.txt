Sublim djevelskap fra Sør-Afrika
Helsvart meditasjon omkring det ondes problem i et Sør-Afrika sterkt preget av sin dystre fortid og like dystre samtid. 
Julens mest utfordrende film! 

HANDLER OM: 
En livstrett og kynisk litteraturprofessor med sans for kjedsomhet og fargede unge kvinner, tvinges fra sin stilling etter et gledesløs men skandaløst forhold til en kvinnelig student. 
Uten andre valg, drar han ut til sin lesbiske datters ytterst fattigslige farm i ødemarken, der far og datter opplever den totale, groteske nedverdigelse av tre unge, svarte overfallsmenn. 

Hendelsen utløser en rad refleksjoner, med store personlige konsekvenser for alle involverte - alt sett mot et bakteppe av Sør-Afrikas meget spesielle og betente historie. 

DOM: 
«Vanære» er en problematisk, meget rik og symbolmettet film, basert på nobelprisvinneren J.M. Coetzees roman, som han i sin tid vant Booker-prisen for. 
Filmen legger ut på en slags oppdagelsesreise i kloakken etter den hvite manns absurd råtne hersing av det sørlige Afrika, uten på noen måte engang forsøke å komme seg på tørt land. 

Elskere av ambisiøst problematiserende kunstfilm vil finne den rene zareptakrukke av innfallsvinkler og uløselige tanke- og følelsesutfordringer her. 

Noen andre av oss vil nok stundevis nages av tanken om at selv den grenseløse filmmaschocisme ikke nødvendigvis garanterer en fulltonende filmopplevelse. 

JON SELÅS 
