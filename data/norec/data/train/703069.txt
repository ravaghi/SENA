En serie blodsprutende sketsjer
Vaskeseddelen lover "årets morsomste film". 
Advarsel: 
Det er denne vampyrkomedien ikke. 

Regi: 
Jemaine Clement, Taika Waititi. 
Med: 
Jemaine Clement, Taika Waititi, Jonathan Brough. 
New Zealand 2014. 
1 time 26 minutter. 
Aldersgrense: 15 år. 
Egnethet: Ungdom/Voksen. 

Noen new zealandske kompiser tror tydeligvis at bare de utstyrer seg med hoggtenner, dyster sminke og rikelig med "blod"-poser som kan sprekke ved behov, holder det til en svart komedie om hva vampyrer og varulver gjør i ly av nattemørket. 

Vampyrer i kollektiv 

En idé trenger de selvfølgelig også. 
Den ser man ansatser til i starten, som da det viser seg at selv ikke vampyrer som bor i kollektiv, unngår trivielle krangler av typen "det er din uke til å rydde leiligheten". 
Den blodige oppvasken har hopet seg opp og gjør kjøkkenet uframkommelig. 

Men etter å ha småhumret over at 180 år gamle Viago våkner i kisten av en diger vekkerklokke, blir lattermusklene fort hengende slappe. 
I lengden er det ikke nok å presentere stilparodier som Vladislav, en middelaldervampyr med torturkompetanse, Deacon, en avleggs hipster og Petyr, en 8000 år gammel, mumifisert Nosferatu. 

Gøy på settet 

For lidenskapelige vampyr-fans er det muligens rikelig med detaljer å flire av. 
Men en kinofilm krever mer enn en serie blodige sketsjer og opptak som sikkert har moret alle på settet mens de holdt på. 

Tilfeldighetene vil at kinoen setter opp vampyrkomedien samtidig som Rogaland Teater kjører sitt vampyrdrama, "La den rette komme inn", et stykke med en skikkelig story. 

Dropp kinoen, gå heller i teater. 
