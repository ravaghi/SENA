Fargerik og hjerteskjærende
Regi: 
Kim Mordaunt 

Manus: Kim Mordaunt 

Skuespillere: 
Sitthiphon Diasmoe, Loungnam Kaosainam, Thep Phongam, Bunsri Yindi 

Eventyr/drama 

Australia 2013 

Aldersgrense: 
11 år 

Egnethet: 
Ungdom/voksen 

Tvillinger blir født, den ene er dødfødt. 
Stammefolket i en liten landsby i Laos tror det hviler en forbannelse over tvillinger. 
Den ene er velsignet og god, den andre det motsatte. 

De pleier å ta livet av dem, men den nybakte moren ber svigermoren på sine knær om å få beholde barnet sitt, og ikke si til noen at hun har født tvillinger. 

Ahlo vokser derfor opp uten å vite noe om dette, helt til moren dør i en ulykke og bestemoren sier det er hans feil. 
Hun sier at han er ond og bringer ulykke over alle. 

Både faren og Ahlo er i sjokk og i sorg. 
I tillegg må de flytte fra hjemmene sine, siden landsbyen skal legges under vann på grunn av en stor dam som skal bygges. 
De blir lovet nye hjem med innlagt strøm og vann, men når de ankommer er ikke husene påbegynt engang. 

Der møter Ahlo Laos svar på James Brown, onkel lilla, og hans niese Kia, og sammen legger de ut på en reise for å finne et nytt hjem. 
Ferden er full av farer, som sovende tigre (udetonerte bomber) fra Vietnamkrigen. 

Filmen viser tradisjoner og gamle skikker, blandet med de utroligste og surrealistiske innslag. 
Den er vakkert filmet, og hjertet blør for tapre Ahlo og vakre, lille Kia. 
Og selv om den er ganske mørk og trist innimellom, har den også en god dose humor og optimisme. 
