Filmanmeldelse:«Big Hero 6» 

«BIG HERO 6» USA. 
Regi: 
Don Hall, Chris Williams. 
7 år. 

Animasjonsfilmer tenderer mot det større og mer dramatiske og enda mer spektakulære. 
På vellykket vis, denne gang! 

Det er Disney som har gått inn i Marvel comics-verdenen med «Big Hero 6», med en historie om den alt for briljante guttungen, som ikke passer inn noe sted. 
Bortsett fra på den genifabrikken for de absolutte nerder, der han til gjengjeld gjør helt fantastiske ting. 

Det går i roboter og fantastiske oppfinnelser i en sci/fi-verden aldeles uten begrensinger. 
Den tekniske utførelsen og den generelle oppfinnsomheten er det definitivt ingenting å si på. 

Samtidig finnes det både følelser og sterk identifikasjon, her. 
Absolutt alt er inter-globalt, der Disney frir uhemmet til de seneste årenes sterke japanske animasjonsfilmer - spesielt i sin jakt på følelser. 

Dette er ikke en utpreget barnefilm. 
En del av temaene er temmelig sterke, noen av virkemidlene vil engasjere voksne vel så mye som barn. 

Kan hende vil en kritisk publikummer lettere oppgitt spørre seg hvor den moderne, dataanimerte filmskapingen til slutt skal ende i sin jakt på virkemidler. 
Svaret for «Big Hero 6» er, tilfredsstillende nok, at denne filmen når akkurat langt nok til å være modrne, nyskapende og utfordrende. 

JON SELÅS 
