Take That:«Beautiful World» 

(Polydor/Universal) 

GENRE: POP 
Vakker verden, stygg plate. 

En svensk anmelder omtalte en gang opplevelsen av en Ace Of Base-konsert «som å bli pisket med våt spaghetti». 
Omtrent slik føles det å lytte til comebackplaten fra det største britiske boyband gjennom alle tider. 

I storhetstiden i første halvdel av nittitallet liret de av seg en rekke passable popsingler, men nå høres de ut slik fryktelig mange boyband artister gjør når de skal være voksne og modne. 

Dørgende kjedelige midtempolåter som druknes i en brottsjø av veike gitarer og overdrevent følsom vokal. 

Det er mulig at midtlivskriser fører noe godt med seg, men de gjør seg dårlig på plate. 

Det mest positive ved «Beautiful World» er at albumet setter Robbie Williams, det eneste Take That-medlemmet som ikke er gjenforent, i et positivt lys. 
Og det trenger han jo for tiden. 

ANBEFALT KJØP: 
«Patience» 
