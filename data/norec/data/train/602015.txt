Lunt og fint fra Kalvik
Landets beste og mest meritterte visesangere har rundet 60. 
Det gjør ikke noe. 
Gitarkameratene er fortsatt vitale og gode. 
Trond Granlund synger viser som han lærte av faren sin, og Finn Kalvik (62) synger om sin oppvekst på østkanten av Oslo. 
Det er fortsatt verdt å høre på dem alle sammen. 

Her er Finn Kalvik i spann med forfatter og lyriker Erik Fosnes Hansen. 
De vokste opp i samme borettslag på Grorud i en tid da Einar Gerhardsen og Haakon Lie bygget landet. 
Kalvik og Fosnes klarer å formidle historier og fortellinger om sin barndom og ungdom uten å bli for sentimentale eller for interne og navlebeskuende. 
For her er rikelig med humor og morsomme verbale stikk, enten det handler om «Ellinor Nordby» i blokka eller i «Borettslagsnakk» der beboerne blir truet med at Einar Gerhardsen kommer og tar dem om man ikke følger husreglene. 

Den velklingende og lekre instrumenteringen, de flotte arrangementene og de innbydende melodiene, gjør dette til et sterkt album som det gjør godt å lytte til. 
Aller finest og best er nok «Drømmen om Groruddalen». 
Eller kanskje det er den ribbeduftende «Inne i jula». 
Det er nok litt feil årstid for den, men denne plata varer helt sikkert til neste jul, og enda lengre enn det. 
Finn Kalviks lune og sterke fortellersangstemme vil nok leve i flere generasjoner enn han selv får oppleve. 
