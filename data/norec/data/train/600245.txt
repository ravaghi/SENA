Fremdeles på topp
Action/drama/thriller 

USA 2014 

Regi: 
Francis Lawrence 

Manus: Danny Strong, basert på romanen med samme navn av Suzanne Collins 

Skuespillere: 
Jennifer Lawrence, Josh Hutcherson, Liam Hemsworth, Woody Harrelson, Elisabeth Banks, Julianne Moore, Philip Seymour Hoffman, Stanley Tucci, Donald Sutherland 

Aldersgrense: 
11 år, frarådes barn under 11 år 

Egnethet: 
Ungdom/voksen 

Alt som var i den første, og som manglet i den andre, er på plass i «The Hunger Games: Mockingjay part 1» og mer til. 
Det er spenning, driv, romantikk, humor, action, et fabelaktig soundtrack med blant andre Lorde, og fantastiske skuespillere. 

Jennifer Lawrence synger også helt nydelig i filmen. 
«The Hanging Tree» (melodi av The Lumineers), en fengslende låt som setter seg på hjernen. 

Katniss Everdeen (Jennifer Lawrence) våkner på et sykehus i District 13. 
Hun er forvirret og sliter med mareritt, etter at hun i forrige film «Catching Fire» ga de årlige lekene det endelige dødsstøtet. 
Dessverre ble ikke alle hennes venner reddet. 
Peeta (Josh Hutcherson) er fremdeles i President Snows (Donald Sutherland) klør, og den onde diktatoren bruker ham som et våpen mot Katniss. 

Opprøret er i gang rundt i de fleste distriktene, men uten Katniss i spissen tør de kanskje ikke å stå kampen ut. 

Med den tredje filmen, basert på den siste boken i Suzanne Collins trilogi, viser filmskaperne at de fortsatt sitter øverst på tronen over dystopiske filmer. 
Den østerriske regissøren, Francis Lawrence, viser også at han nå, etter en litt fomlende start i forrige film, har knekket «The Hunger Games»-koden. 
Dette lover godt for den neste og siste filmen i serien som slippes til neste år. 
