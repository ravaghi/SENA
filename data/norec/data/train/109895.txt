Plateanmeldelse:Vidar Johnsen 

Ektefølte klisjeer. 

ALBUM: 
POP Vidar Johnsen «Galskapens land» (WEME/Musikkoperatørene) 

Johnsen, tidligere vokalist på kontrakt i Vamp, her på egen hånd og på norsk, har store ting på hjertet, formidlet via tekstforfatter Ingvar Hovlands kvasipoetiske penn. 
Det er svulmende spirituelt - «løft ditt blikk å løft ditt beger / hjerta e ein ensom jeger» - og Johnsen legger hele sin sjel i vokalen. 
Det er også stint av grip dagen-klisjeer. 
Musikken er lekkert arrangert og fremført; sofistikert på Kirkelig Kulturverksted-vis. 
De mer folkrockende øyeblikkene sender tankene i retning gamlebandet. 
En samvittighetsfull produksjon. 
Men summen av storslåtte selvfølgeligheter og antatt episk musikk blir baktung. 
BESTE LÅT: 
«Inn i mitt liv» MORTEN STÅLE NILSEN 
