Orbit Downloader
Enten du vil laste ned videoer, lyd eller annet materiale, har vi sjelden sett en mer fullkommen løsning som Orbit. 
Gratis er det også. 

Orbit Downloader er en såkalt download manager, altså et program som håndterer prosessen rundt nedlasting av materiale fra Internett. 

Dette er nemlig ikke alle nettlesere som har en like elegant måte å løse dette på, noe som gjerne kommer til uttrykk når du prøver å laste ned mange filer samtidig, eller når en nedlasting feiler. 

Opptil 500% raskere nedlasting 

Med Orbit Downloader er det enkelt å gjenoppta nedlastinger som av en eller annen grunn blir avbrudt. 
Du er også sikret maksimal nedlastingshastighet takket være at programmet deler tilgang til filer i flere tråder. 

Når nedlastingen er ferdig kan du enkelt organisere dem i kategorier, slik at du enkelt finner tilbake til dem når du skulle trenge det. 
Du kan også bestemme at filene ikke skal lastes ned før på natten, og at datamaskinen skal skru seg av når nedlastingen er ferdig. 

Du kan dessuten laste ned materiale som normalt ikke er så enkelt å få lastet ned, som for eksempel Flash- og Windows Media-videoer. 
Når du ser en slik video, beveger du musepekeren over den, og et lite nedlastingssymbol vil dukke opp. 

En egen verktøylinje følger også med, og dersom du skulle ønske å bruke den, vil videoklipp på nettsider du besøker være tilgjengelig for nedlasting gjennom denne: 

Denne delen av Orbit er avhengig av modulen Grab ++, som fungerer bra i de fleste tilfeller, men som ved et par anledninger førte til at Internet Explorer frøs under avspilling av videoklipp (fra NRK.no). 

Tar over rollen - hvis du vil 

Når du installererer Orbit Downloader kan du enkelt be programmet om å "ta over" håndteringen av nedlastinger, enten du bruker Internet Explorer, Firefox, Opera eller Google Chrome, slik at nedlastingsprosessen blir lik uansett nettleser som blir brukt. 

Du kan også velge å ikke ha noen integrasjon, men dra og slippe nedlastingslenker til et lite symbol (Drop Zone) som alltid ligger fremst på skjermen. 
Så snart man har gjort det, dukker følgende boks opp, som lar deg skreddersy nedlastingen: 

Orbit Downloader er uansett svært grei å forholde seg til. 
Det kommer på norsk, og har ikke noen prangende reklamer og farger, til tross for at programmet er 100% gratis å bruke. 

For alle som ønsker kontroll over nedlastingene, er Orbit Downloader blant de aller smarteste valgene vi har sett. 
Mer informasjon og nedlasting på orbitdownloader.com. 
