Plateanmeldelse:Jon Hopkins - «Immunity» 

Motbeviser Daft Punk. 

ALBUM: ELEKTRONIKA Jon Hopkins «Immunity» (Domino/Playground) Man skulle tro Brian Eno lærte Jon Hopkins å puste. 
Før deres soniske samarbeid på sci-fi-filmen «Monsters» og den der Coldplay-platen med det lange navnet, var Hopkins' elektronikk traust og livløs. 

Det ble varmere med «Insides» (2009), men nå treffer han blink mellom mekanikk og menneskelighet. 
Med et mer raffinert øre for drømmelyder og ulmende støy, lager Hopkins en cinematisk blanding av klubbmusikk og delikat fremtidsgarage. 

Det er sjelden støy låter like harmonisk. 
Industrielle glitch-takter med varme houserøtter balanserer mellom ekkelt og håpefullt på nivå med Burials beste. 

Noen spor er for langstrakte for platens beste, men Hopkins motbeviser Daft Punk: 
Man trenger ikke å forlate elektronisk musikk i 2013 for å gjøre den human. 

BESTE LÅT: 
«Open Eye Signal» 
