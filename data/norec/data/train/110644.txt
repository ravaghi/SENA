Thomas Brøndbo:«Du sa æ va en drøm» 

(Slagerfabrikken/Universal) 

Lillebror i aksjon. 

Yngstebror Brøndbo gjorde seg først gjeldende i Sex Gale Menn på slutten av nittitallet, et band som mest av alt fremstod som naturlige oppvarmere for D.D.E. 
Som soloartist virker det som om Brøndbo i større grad sikter mot nachspielet etter at storebrødrene har gjort festlokalet varmt og brunstig. 

Det er rikelig føleri-følera på denne platen, og det er alltid litt rart å høre voksne menn lyrisk be på sine knær på kav trøndersk. 
Albumet er også et hemningsløst frieri til «Nattønsket», og denne halvmelankolske voksenpopen blir fort monoton i uttrykket. 
Forsøket på å bryte opp med en versjon av Terje Tyslands «Klokker'n» blir mest et unntak som bekrefter regelen. 

Men det er lekkert spilt og sympatisk sunget, dette, og antallet sanger om rumpa hans er heldigvis begrenset til null. 

ANBEFALTE KJØP: 
«Du sa æ va en drøm», «Sommer no», «Det e no» 
