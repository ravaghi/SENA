En bagatell i Steve Earles katalog
«I'll Never Get Out 
Of This World Alive» er hans svakeste album på veldig mange år. 

ALBUM: 
Det er mye symbolikk i tittelen på Steve Earles ferske album - og debutromanen med samme tittel, som lanseres seinere denne måneden. 
«I'll Never Get Out 
Of This World Alive» var den siste singelen Hank Williams lanserte, kort tid før han han døde 1. januar 1953. 

Overlevde Hank Steve Earle prøvde så godt han kunne å ende opp som Hank Williams, som ble bare 29 år gammel, men kom ut av rusmisbruket som en artist med mye på hjertet - musikalsk og politisk. 
De siste åra har han slått seg til ro med sin artistkone Alison Moorer i New York, og plateproduksjonen har ikke vært stor. 

Hans forrige album var «Townes», der han framførte noen av vennen Townes Van Zandts sanger. 
Det ble Grammy-belønt i 2009 - akkurat som hans forrige studioalbum, «Washington Square Serenade», ble det i 2007. 

Svakeste på lenge 
Med en så sterk katalog som Earles, er det umulig å unngå at forventningene skrus opp foran hver nye utgivelse. 
«I'll Never Get Out 
Of This World» er hans 14. album - og hans svakeste på svært mange år. 
Det er sånt som kan skje om man ikke lenger er like sulten som artist. 

«Superprodusent» 
Earle burde ha alle forutsetninger for å lykkes. 
T-Bone Burnett har fått merkelappen «superprodusent» etter å ha satt preg på en rekke gode plater fra kjente artister som John Mellencamp, Robert Randolph og duoplater med Robert Plant og Alison Krauss og Elton John og Leon Russell de siste åra. 

Her har han ikke gjort stort for å løfte sangene, som ender opp som ganske tamme kopier av tidligere bragder - men uten den kloa vi er vant til at Earle har i sangene sine. 

Sjangermessig tangerer albumet hans siste utgivelser, som er blitt drevet fram av countryinspirert rock. 
På lista over musikere finner man, foruten Burnett sjøl, mange navn som har fulgt Burnett de siste åra, fra trommis Jay Bellerose til bassist Dennis Crouch og Greg Leisz (pedal steel). 

Kona synger Sara Watkins spiller fele og får god plass og skuespilleren Tim Robbins og Earles kone Alison Moorer bidrar på vokal - sistnevnte bidrar til at «Heaven Or Hell» og «I Am A Wanderer» står fram som høydepunkter ved siden av kjærlighetssangen «Every Part Of Me» og «Lonely Are The Free». 

Fint er det også å høre «This City» fra tv-serien «Treme», der Earle sies å ha en mer framtredende rolle i sesong to. 
Serien, som sendes på NRK 2, kan anbefales alle som har et forhold til New Orleans. 

Så mange andre høydepunkter er det ikke på denne overraskende ordinære og kortspilte plata fra Earle - som klokker inn på vel 37 minutter. 
