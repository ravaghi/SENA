Dette er musikk det skal hoppes opp og ned til
Japandroids rendyrker den skranglete punkrocken. 

ALBUM: 
På sitt andre album har Japandroids strammet seg opp et hakk og levner ingen tvil: 

Dette er musikk det skal hoppes til. 

Med energi, spilleglede og refrenghooks som «oh yeah! all right!» rendyrker de den kjappe, melodiske og skranglete punkrocken de briljerte med på den tre år gamle debutplata, bare i et litt skarpere lydbilde og med mindre av de løsere shoegaze/fuzzpop-gitarene. 

Den rufsete gitarpopfølelsen til Sebadoh og Guided By Voices møter energinivået og frihetsrocken til Fucked Up og The Gaslight Anthem i låter som «Adrenaline Nightshift» og glimrende «Younger Us», i et strengt, men imponerende fyldig duoformat bestående av bare trommer og gitar. 

Variasjonen er dermed ikke stor, men heldigvis vet kanadierne å begrense seg: 

Åtte låter på 35 minutter er akkurat det som trengs. 
