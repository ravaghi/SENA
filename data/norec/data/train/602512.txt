Utøya-roman som ikke er om Utøya
Jan Kjærstad har skrevet en roman som egentlig handler om 22. juli men som handler om 23. august 

23. august 2008 blir fem mennesker myrdet på bestialsk vis på en hytte i Nordmarka: 
Arbeiderparti-høvding Arve Storefjeld, hans kone, datteren Gry, hennes franske kjæreste og datteren på ni. 
Drapene og det som følger likner veldig på det som skjedde etter 22. juli 2011. 

Et annet år, en annen dato, andre mennesker. 
Alt er fiksjon. 
Men boka er full av referanser, ja til og med av sitater, fra det som skjedde i etterkant av 22. juli 2011. 

Holder det å si at hovedpersonen heter Berge? 
Altså et navn som har samme forbokstav som han fra 22. juli? 

Boka er i tre deler. 
I første del møter vi journalisten Ine Wang som er i bryllup på Hovedøya og får en sms om at det har skjedd noe forferdelig i Nordmarka. 
Hun aner muligheter for å bli lagt merke til. 

I andre del møter vi Peter Malm, advokat og dommer som lever et tilbaketrukket liv men gjør en jobb som er respektert, og dermed får han jobben som dommer i saken mot den antatte gjerningsmannen for udåden i Nordmarka. 

I tredje del møter vi Nicolai Berge selv, han som kanskje har gjort det, eller kanskje ikke, og som kanskje påtar seg skylden for å gi nasjonen en tilfredsstillelse av å ha oppklart noe. 

Boka er på mange måter som en kriminalroman uten løsning. 
Vi vet faktisk ikke hvem. 
Var det terror eller var det en gal mann? 
Var det politikk eller var det helt hinsides? 
De tre personene som forteller karakteriseres mesterlig. 

Jeg fascineres, jeg morer meg, jeg ler litt og smiler mye, og jeg irriterer meg over at karakteristikken noen ganger bikker over i parodien. 
Som når Peter Malm står på Vippetangen og «kanskje vippet jeg til og med litt opp og ned på tærne»… 
det blir liksom for opplagt. 

Det samme er forfengeligheten til Ine Wang som nyter at disse drapene gir henne journalistiske muligheter hun bare har drømt om. 
Boka er ulidelig spennende. 
Men til slutt spør jeg meg, trenger vi en spenningsroman som egentlig handler om 22 juli? 
