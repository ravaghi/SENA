Karl Seglem:«Femstein» 

(NORCD/Musikkoperatørene) 

Jazz og folkemusikk med besettende fremdrift. 

Ingen har som Karl Seglem arbeidet så grundig over lang tid med jazz og norsk folkemusikk. 
Han har skapt seg et eget uttrykk, som med «Femstein» også viser mulighet for fornyelse. 
Denne gang har han byttet ut noen av sine medspillere over lang tid og knyttet til seg perkusjonist Helge Nordbakken og bassist Gjermund Silset. 

Musikken er enda mer groove-orientert, lydbildet destillert. 
Fortsatt er hardingfelelokomotivet Håkon Høgemo med, som en energisk kraftgenerator. 
Når Seglem spiller bukkehorn er det så det riktig kiler i øregangene av spennende lyd. 
Blant de mange høydepunktene er «Blå Botn» og den flotte valsen «Nye Sva». 

CARL PETTER OPSAHL 
