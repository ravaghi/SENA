Spillanmeldelse:«Vanquish» 

(VG Nett) 
Ikke bli lurt av den noe generiske fremtoningen: 
«Vanquish» er et av årets aller tøffeste spill. 

På overflaten er «Vanquish» et spill vi har sett mange ganger før. 
Et ganske kort spill med ensidig fokus på skyting og action, bakt inn i en tøvete sci-fi-historie fortalt av klisjétyngede rollefigurer. 

Det er et tilsynelatende ensformig og forglemmelig spill det er lett å tro man kan forbigå med et skuldertrekk. 
Men i så fall spankulerer du forbi en perle av et spill. 

For noen spill ser ut til å eksistere i en egen sfære, trygt plassert utenfor etablert spillbarhet. 
«Vanquish» er et slikt spill. 
Med en nesten arrogant selvtillit stjeler Platinum Games elementer fra øst og vest og makter å snekre sammen noe som føles helt nytt og unikt. 

For det første har Platinum Games, med «Resident Evil»-skaper Shinji Mikamis stø hånd, nedlagt et sinnssykt imponerende arbeid i skape en deilig sci-fi-verden, fullspekket med teknologi og arkitektur som bare ser utrolig kult ut. 
Visuell teknoporno av ypperste sort. 

For det andre er kampsystemet blant det mest vellykkede jeg har sett i et actionspill til nå. 
Fokuset er på lynraske kamper og stilig koreografi, noe som skaper en helt nydelig actionestetikk. 

Du har en høyteknologisk krigsdrakt å leke deg med, som gir deg overmenneskelige egenskaper, og et arsenal av utrolig heftige våpen. 
Begge deler brukes mot den ene bølgen fiender etter den andre, avbrutt av noen herlige bosskamper. 

Og for det tredje skaper alt dette en følelse av at man spiller et slags rytmespill, eller en 3D-visualisering av den klassiske «shmup»-sjangeren, om du vil. 
Det overkule avkommet til «Gears of War», «Crysis», japansk anime og «Geometry Wars». 

Det er helt opplagt at Platinum Games har vært opptatte av å lage en spillopplevelse som SER knalltøff ut. 
Noe som blant annet synliggjøres av muligheten til å velge en vanskelighetsgrad som i praksis gjør deg til en ren turist i dette universet. 

Men de klarer samtidig å tilby en tilfredsstillende opplevelse til hele spekteret av spillere, helt opp til de mest avanserte. 
Dermed kan alle klare å hente ut solide doser av mestringsfølelse, noe som er helt avgjørende i spill som dette. 

Et av årets mest gledelige actionoverraskelser. 

VANQUISH Plattform: 
PS3 og 360 Genre: Action Alder: 18 Utvikler: 
Platinum Games Utgiver: 
Sega 
Mer info 
