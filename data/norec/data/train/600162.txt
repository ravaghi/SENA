Higen etter det perfekte
Regi: 
Darren Aronofsky 

Manus: Mark Heyman, Andres Heinz 

Skuespillere: 
Natalie Portman, Mila Kunis, Winona Ryder, Vincent Cassel 

Sensur: 
15 år 

Dette dreier seg om en oppførelse av den klassiske balletten «Svanesjøen». 
Likevel er det ingen typisk ballettfilm: 
Det er et drama om en ung kvinnes sinn, et drama som tangerer den psykologiske thriller. 

Nina (Natalie Portman) er ballerina ved New York ballettkompani. 
Den genierklærte instruktøren Thomas Leroy (Vincent Cassel) skal sette opp «Svanesjøen». 
Thomas Leroy er den type kunstner som spenner hele ensemblet rundt livet som et pengebelte og knapper deretter skjorten over. 
Nina er perfekt som ballettens hvite svane, skjør og uskyldig. 
Hennes nye kollega, Lily, synes å være perfekt til å tolke den sorte svane, listig og seksuell. 
Leroy søker etter én danser som kan uttrykke begge disse vesenene. 

Nina higer etter å forene begge uttrykkene og fremstå som den perfekte danser. 
Hun vil være teknisk feilfri, samtidig som hun vil overraske publikum, sine kolleger, Leroy selv. 
I sin streben etter fullkommenhet vokser hun som kunstner ved at hennes kunstneriske kraft suger næring av Livet. 
Hennes kunstneriske bevissthet utvikler seg og tilspisses, samtidig blir hun goldere som menneske: 
Hun mister sin uskyld, på flere vis. 

Det er i denne fasen at filmens «sjel» glir over fra et konvensjonelt drama til en psykologisk thriller: 
Hva er reelt, hva er hallusinasjoner? 
Hva er drøm, hva er dagnær virkelighet? 

Det er en elegant film. 
Både i nærstudiene av Ninas oppvåkninger og intense angststunder, i de mentalt klaustrofobiske skissene fra hjemmet, der hun bor sammen med sin mor, som med isnende kontroll lever gjennom datteren. 
Og i scener fra ballettreningen, fra de trange korridorene og garderobene, og fra selve ballettscenen. 
Et minus: 
Enkelte scener føles overtydelige, en trenger ikke å skjære alt ut i nærgåenhet. 

Natalie Portman (blant annet «Star Wars», «Closer») har et ansikt så bevegelig som vann. 
At hun også kan tolke en ballerina, skyldes det faktum at hun har danset ballett før hun ble skuespiller og har fortsatt med dansingen for å holde seg i form. 
Hun har allerede mottatt en Golden Globe-pris for rollen, hun er også nominert til Oscarpris sammen med regissør Darren Aronofsky («The Wrestler»). 
I tillegg er filmen nominert i flere andre kategorier. 
