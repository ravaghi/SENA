Ian Hunter:«Shrunken Heads» 

(Mercury / Universal) 

Ørefryd for fans av klassisk Ian Hunter. 

Og da mener vi ikke klassisk i den forstanden den tidligere Mott The Hoople-mannen sist møtte oss på plate og DVD, hvor han rammet inn sangene med strykeorkester, men som klassisk låtskriver fra sin egen gylne soloperiode på slutten av syttitallet. 
Ian Hunter (57) virker til tider forbausende vital og oppegående, både vokalt og tekstmessig, på «Shrunken Heads», der Andy York har gitt ham et passende rufsete og gitartungt lydbilde. 
York har jobbet mye med John Mellencamp, noe ikke minst en låt som «Soul Of America» bærer sterkt preg av. 
I det hele tatt virker Hunter for tiden dypt forankret i nettopp den optimistiske og melodiøse heartland-rocken hvor Mellencamp og Springsteen i sin tid var stilskapere. 
Et svært jevnt og gjennomført album av en gammel hederskar! 

Anbefalte kjøp: 
«When The World Was Round», «Shrunken Heads», «Soul Of America», «Read 'em 'n' Weep». 
