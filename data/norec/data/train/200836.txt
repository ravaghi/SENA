Asono Elio
Omtrent samtidig med Apples nye iPod med støtte for bildefremvisning, kom norske Asono med et lignende produkt. 
Vi tok en titt på denne funksjonelle dingsen. 

Da var neste standard satt for digitale musikkspillere - i tillegg til større lagringskapasitet og andre populære funksjoner, skal de nå også ha fargeskjerm og helst støtte for fremvisning av digitale bilder. 

I samarbeid med selskapet Tatung lanserer norske Asono i disse dager sin variant - en 20 GB jukebox som spiller musikk, har innebygd radio og kan vise digitale bilder. 

Enheten er relativt stor og tung, og den kommer nok ikke til å vippe iPod av tronen når det gjelder vekt. 
Den har imidlertid en solid følelse og en ganske lekker, sort finish. 
Samtidig en den sorte plasten veldig mottakelig for smuss fra fingertuppene. 

En stor klump? 

Fronten domineres av én stor knapp, som faktisk ikke kan trykkes på. 
Dennes eneste funksjon er faktisk å lyse i forskjellige farger, noe vi synes er litt i overkant jålete. 
Utover dette er det fire retningsknapper plassert rundt dette svære, lysende sirkelet, og fire funksjonsknapper plassert lenger bort. 
På sidene er det også volum- og opptaksknapper (spilleren har diktafon-mulighet). 

Funksjonsknappene har for så vidt ganske standarde muligheter, de brukes til avspilling og skipping av låter. 
Men av en knappene aktiverer en snarveimeny, som gir deg valg relaterte til det du holder på med, enten det er musikklytting eller bilder. 
Hører du på en låt, og trykker på denne knappen, får du opp snarveier til EQ-innstillinger eller valg mellom shuffle, repeat og lignende. 
Meget smart. 

Før du kobler inn spilleren må du installere medfølgende programvare. 
Det er alltid litt kjipt å bli tvunget til det, men programmet du får her fungerer relativt raskt og smertefritt. 
Det eneste unntaket er at alle sangene du vil overføre via USB-kabelen må først legges inn i programmets bibliotek. 

Siden Asono Elio også kan vise bilder, kan du også overføre fotoer, enten de er i JPG, BMP eller GIF-format. 
Når musikken og bildene er overført, er det bare å komme i gang med spillingen. 

Spilleren har også en port for SD-kort, og du kan legge inn filer fra andre kilder også gjennom denne. 
Det er altså ikke nødvendig å koble Elio til en datamaskin. 
Til slutt er det også mulig å koble et digitalt kamera rett til spilleren og overføre bilder. 

Flott skjerm 

Skjermen er selvsagt en av de tingene vi var mest spent på. 
Og den gjør kjempeinntrykk. 
Dnn 2.2 tommers TFT skjermen er meget lyssterk, har flott fargegjengivelse og tydelig grafikk. 
Menysystemet er også veldig tydelig og gjennomført, og det er fort gjort å finne frem til låter, artister og sjangere, samt til bilder du har liggende på enheten. 
Det er så klart vanskelig å se skikkelige detaljer på bildene på en såpass liten skjerm, men det er selvsagt kult at muligheten er der. 
Bildene kan forøvrig brukes som bakgrunn på menyene. 

Menysystemet er det ikke spesielt mye å utsette på, men vi hadde litt problemer med knappene. 
Spesielt retningsknappene rundt den store lyspæren er ganske smale og vanskelige å trykke på. 
Det går an å venne seg til de, men løsningen er ikke optimal. 

Lydkvaliteten er svært god. 
Det er massevis av forhåndsdefinerte EQ-innstillinger, men dessverre ingen mulighet å justere bass- og diskantnivåer direkte. 
Vi ble positivt overrasket over de medfølgende Sennheiser-øreproppene, som er av langt høyere kvalitet enn hodetelefoner som følger med de fleste andre spillere. 

Vi synes Asono Elio er en svært god spiller, med flott skjerm, støtte for mange funksjoner og en pris som ikke er uoverkommelig. 
Den er fysisk stor og knappene er ikke de beste, men du får mye for pengene her. 
Det er nok et godt alternativ til den nye iPod-versjonen, først og fremst for de som tenker mest på pris, fremfor utseende og design. 
