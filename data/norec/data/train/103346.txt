Knut Reiersrud:«Pretty Ugly» 

(Kirkelig Kulturverksted) 

Med albumet «Pretty Ugly» vender gitaristen Knut Reiersrud hjem til sine røtter: bluesen og sitt eget roterom - hvor han har gjort alt på egen hånd. 
Fem av tolv låter har Knut Reiersrud skrevet selv, enten alene eller sammen med Jeff Wasserman. 
Resten er greier fra oppveksten som «Too Many Cooks» av Willie Dixon (en uhyre behagelig utgave), «Don't Start Me Talking» av Sonny Boy Williamson og «That's All Right» av Jimmy Rogers. 

Reiersrud har skrudd sammen et variert album som veksler mellom det tilbakelente og grisete, myke og aggressive. 
Spennvidden gjør at albumet spriker. 
Det blir en del tråder, liksom. 

Rent personlig har jeg sans for elegante og lettbente spor som «Sailing For The Moon», «Holy Joe's», «Tiramgoor» og «Is My Living In Vain», som symptomatisk nok er originalt materiale. 

ESPEN A. HANSEN 
