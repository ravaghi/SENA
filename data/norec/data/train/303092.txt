Med én fot på klubb og én i skyene
Sedvanlig stødig fra elektronikanestor Four Tet. 

ALBUM: 
På fjorårets «Pink» var knitreelektronika-nestor Kieran Hebden tydelig preget av sin nyfunnede begeistring for mer klubborientert musikk. 

De impulsene er fortsatt å finne på denne oppfølgeren - først og fremst i de fire låtene som utgjør platas midtparti, der hans mangefasetterte, oppklipte tilnærming hviler over en minimalistisk pumpende puls og dyp bass. 

Samtidig henter Hebden andre steder fram mer av det atmosfæriske, glitrende og rytmisk slepende han har vært så kjent for, uten å føles tilbakeskuende av den grunn. 

Lydbildet er dempet, fokusert og har gjerne et glidende element i miksen, men er alltid drivende, ofte med en hakkende, repetitiv rytme i bunn. 

I «Parallel Jalebi» balanseres den med et silkemykt r'n'b-vokalsample; i «Your Body Feels» med Garbareksk kjølig synth og sax. 

Åpningssporet «Gong» drar med sin akustiske drum'n'bass veksler på Hebdens samarbeid med jazztrommisen Steve Reid, men det harmoniske høydepunktet kommer i rene, lekre «Unicorn». 
