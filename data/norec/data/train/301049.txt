Hva er summen av en norsk trio, Norman Blake og Robyn Hitchcock?
Svar: 
Klassisk popsnekkeri signert I Was A King. 

ALBUM: 
På sine to foregående album har I Was A King med stor suksess lekt seg mellom skranglete 60-tallspop og shoegazerock. 

Kjernen er der fortsatt, men denne gangen har låtskriverne Frode Strømstad og Anne Lise Frøkedal tatt et skritt videre, og plantet føttene ettertrykkelig i et vestvendt powerpoplandskap. 

Blake og Hitchcock på laget 

«You Love It Here» er nemlig en gledesspredende, harmonisurfende nytelse fra start til slutt. 

Med skurrende, sammentvinnede gitarlinjer, diskret orgelspill og milde, luftige vokalharmonier trekker gruppa veksler på både countryrock og det popsnekkeriet Teenage Fanclub på sitt beste har vært mestere i. 

Dermed føles det bare riktig at mannen som står bak noen av den skotske kvartettens beste låter, Norman Blake, har tatt på seg rollen som både bandmedlem og produsent på denne plata — i likhet med den engelske kultfavoritten Robyn Hitchcock (The Soft Boys). 

Sofistikerte låtskrivere 

Resultatet av samarbeidet er et lydbilde som er markant mer finpusset enn tidligere, men samtidig fyldig og detaljrikt. 
Vestkystkoringene og den lille, stigende gitarlinja på «Hanging On» er for eksempel til å dø for. 

Den «voksne» produksjonen sitter dessuten som støpt på de sofistikerte låtene til Frøkedal og Strømstad. 

For det er nå en gang de som er nøkkelen til at «You Love It Here» lykkes så godt; den skranglete, Astroburger-retronaive «Eric», vakkert melankolske «Frozen Disease», lufttrommelokkende «The Woods», og alle deres betagende følgesvenner. 
