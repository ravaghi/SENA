Denne PC-en er en real ulv i fåreklær
Kraftigste vi har testet i år. 

Det er bare dager siden vi publiserte testen av gaming-PC-en HP Omen 15, som har en design som oser av gaming og testosteron. 
Denne gangen har vi testet nye XPS 15 fra Dell, som faktisk er enda kraftigere - men som designmessig ser ut som den uskyldige lillesøsteren. 

Ikke for stramme budsjetter 

Nå skynder vi oss å legge til at vi har testet den kraftigste konfigurasjonen av maskinen, med en prislapp på rundt 26.000 kroner (startpris er på rundt 17.000). 
Det er mye penger, men da kan du også boltre deg med følgende: 

Dette representerer noe av det kraftigste og mest oppdaterte som er å oppdrive, med unntak av grafikkortet - som ifølge Futuremark er markedets sjuende kraftigste myntet på bærbare PC-er. 
Det er uansett blant de kraftigste vi har testet. 

Med andre ord: 
Her får du ytelse i bøtte og spann, uten at PC-en din ser ut som en blodtrimmet Corvette av den grunn. 

Ulv i fåreklær 

For PC-en har en klassisk design med matt, grått aluminium - og den er bemerkelsesverdig liten for å huse en 15,6-tommer på innsiden. 
De ytre målene på 357 × 17 × 235 mm, er faktisk omtrent som Acer Aspire ES1, som har 14-tommer skjerm - og bittelitt mindre enn den minste 15,6-tommeren vi har testet inntil nå, Asus Zenbook UX530UX. 

Dell hevder da også at Dell XPS 15 er verdens minste 15,6-tommer, akkurat som de hevder at Dell XPS 13 er verdens minste 13,3-tommer. 
Vektnåla stopper på 2.088 gram, så den er vesentlig tyngre enn den nevnte Asus-en på 1,6 kg. 

Alle tilkoblingspunktene sitter på sidene, PC-en kan lades via USB-C, men strømforsyningen som følger med bruker en standard strømplugg. 
Selve pluggen står 3 cm rett ut, her hadde vi ønsket oss en 90-graders knekk for å minske farene for brudd. 

To høyttalere sitter på undersiden, like under der håndleddene dine hviler, og byr på relativt fin lyd - også med litt bass og fylde. 
Det er greit til lett bakgrunnsmusikk og lignende, men trenger du mer må du koble til hodetelefoner eller eksterne høyttalere. 

Fantastisk skjerm 

Åpner du lokket, blir du møtt av en berøringsskjerm som fyller nesten hele rammen. 
Den består av like mange piksler som fire full HD-skjermer, og byr derfor på en ekstremt høy detaljrikdom. 
Panelet er dessuten meget lyssterkt med sine 350 nits. Ifølge Dell skal skjermen dessuten dekke 100 prosent av Adobes RGB-fargespekter, noe som betyr mye for mange som driver med grafisk arbeid. 

Opplevelsen av skjermen er helt strålende, med ett unntak: 
Den blanke skjermoverflaten er ikke optimal under alle lysforhold, på grunn av faren for reflekser. 

Ikke helt optimalt 

Takket være den ultratynne rammen, har ikke Dell funnet plass til webkameraet i toppen. 
Her er det plassert i bunnen, til venstre for Dell-logoen. 
Det er ikke optimal plassering til webkonferanser, men et kompromiss som bør være til å leve med. 

Tastaturet er baklyst, fast og avgir lite støy under tasting. 
Dell har ikke fått plass til numerisk tastatur til høyre, noe som er veldig vanlig på PC-er med 15,6 tommer skjerm. 
Det kan være et ankepunkt for enkelte, men neppe den gjennomsnittlige brukeren. 

Vi merker oss også at Enter-tasten er smal, men vi har kun prøvd maskinen med engelsk tastatur - vi vet ikke hvordan dette er på den norske utgaven. 

Tastaturplaten er omkranset av karbonfiber med en lett gumiert overflate, med en temmelig stor pekeplate midt på. 
Karbonfiberet sørger for at det aldri blir veldig varmt for håndbaken, men verdt å nevne at det er varmere til venstre enn til høyre, sannsynligvis skyldes dette plasseringen av prosessoren. 

For proffene 

Og det er videre verdt å nevne at Dell i stor grad sikter seg inn mot bedriftsmarkedet med sine XPS-modeller. 
Derfor har XPS 15 blant annet Pro-utgaven av Windows 10, og leveres med en rekke sikkerhetsløsninger som er myntet på profesjonell bruk. 

Derfor vil det kanskje komme som en overraskelse at PC-er er utstyrt med et grafikkort som sitter i mange gaming-maskiner. 
Det er imidlertid ikke bare til spilling at et kraftig grafikkort kommer til nytte, men også til avansert høyoppløst grafisk arbeid, 3D-modellering i 4K og andre tyngre oppgaver. 
Man stiller i så måte sterkt med en PC som denne. 

Det bringer oss inn på neste punkt, ytelse. 
Siden den nevnte Omen 15 var den kraftigste PC-en vi har testet så langt i år, er det naturlig å sammenligne ytelsestallene mot denne. 
Tallene finner du i tabellen under: 

(Dinsides egne tall fra Passmark PerformanceTest og Atto Disk Benchmark) 

Helt i toppen 

Som du ser av tabellen er tallene i stor grad ganske like, med unntak av SSD-en, der Samsung-en som sitter i Dell XPS 15 er betydelig raskere enn den som sitter i HP Omen 15. 
Dette er faktisk de beste SSD-målingene vi har målt noensinne. 
Spesielt forskjellen i skrivehastighet kan være merkbart når man jobber med svært store filer og ved mellomlagring, blant annet. 

Vi er også svært positive at PC-en er stort sett meget stillegående, og bruker du den på batteri og til vanlige, lette PC-oppgaver, er det ikke sikkert de er hørbare i det hele tatt. 

Litt under forventet batteritid 

Og når vi først er inne på batteridrift, kan vi legge til at under minimal belastning og med batterisparing aktivert, klarte vi å tyne batteriet til 733 minutter. 
Det er det samme som 12 timer og 13 minutter. 
Det er bra, men under kontinuerlig strømming av video fra YouTube i nettleseren Edge, holdt batteriet ut i 339 minutter før vi måtte finne fram laderen, altså 5 timer og 39 minutter. 

Dette er kortere enn vi hadde forventet, med tanke på den første målingen uten belastning. 
Vi har kjørt testen flere ganger, men stoppeklokka viser omtrent det samme hver gang. 

Det betyr uansett at du kan forvente en batteritid som ligger et sted mellom der ved variert bruk, typisk 7-8 timer noe som er godkjent - men heller ikke mer for en så dyr maskin. 

Batterilading går gjennomsnittlig raskt, etter én time var kapasiteten oppe i 55 prosent. 
De fleste PC-ene vi har testet i år, ligger i samme leie. 

Konklusjon 

Dell XPS 15 er en av de aller beste PC-ene vi har testet. 
Den er svært kraftig, kompakt og elegant i utformingen, og er fremtidsrettet med tanke på tilkoblinger. 
Skjermen er også prima, og innbyr til lange arbeidsøkter der grafisk arbeid med nøyaktige farger er sentralt. 

Ankepunktene er ikke mange, men akkurat nok til at vi ikke gir en sekser på terningen. 
Plasseringen av webkameraet og manglende ethernet-kontakt kan naturligvis være ankepunkter for noen. 
Det hadde heller ikke skadet om PC-en var utstyrt med fingeravtrykkleser for Windows Hello og at batteriet holdt ut en time eller to ekstra ved strømming av video. 

Uansett er dette en super totalpakke som gir en solid femmer på terningen og Anbefalt-stempel for deg som er ute etter et diskré arbeidsjern i premium-segmentet, og ikke bryr deg om at PC-en koster en god månedslønn. 

Få uansett med deg testene våre av konkurrenter som Microsoft Surface Book og Surface Laptop, samt Asus Zenbook UX530UX før du bestemmer deg. 
De kan til dels gi deg mer for pengene. 
