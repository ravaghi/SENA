Timbaland - «Shock Value II»
Gamle sanger om igjen. 

Timbaland har siden sitt arbeid med artister som Aaliyah og Missy Elliot fra slutten av 90-tallet etablert seg som en av verdens mektigste produsenter, med banebrytende produksjon og et lydbilde med karakteristiske harde trommer og seig synth. 

Han har ikke nødvendigvis stagnert nå, men han kjører på med suksessformelen fra storselgeren «Shock Value» (2007). 
Med et utall gjester til bords, som Disney-prinsesse Miley Cyrus, Drake, Brandy, Katy Perry og Nelly Furtado, er resultatet stort sjangerspenn, alt med hans sedvanlige lyd. 
Men det lyder til tider litt for beskjedent. 
Hvor ble det av frekke-Tim som skal sjokkere? 
Jeg melder ham savnet. 

«Lose Control» med JoJo og «Morning After Dark» med SoShy og Nelly Furtado har begge hitpotensial, og ellers er det flere dansbare godbiter. 
Suget i magen uteblir, men han vet å terge dansefoten. 

ANBEFALTE KJØP: 
«Lose Control», «Morning After Dark», «Symphony», «Carry Out» 

SILJE LARSEN BORGAN 
