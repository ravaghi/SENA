Vinter i tropene
Astrid S og Matoma leverer lunken tropestemning på "Running Out". 
Les anmeldelsen og hør låta her. 

Matomas dynamiske album vokste seg nettopp litt større. 
Siste tilskudd til track listen er "Running Out". 
Den tilsynelatende allestedsnærværende Astrid S har skrevet låten, og låner naturlig nok også stemmen sin til denne fellesutgivelsen. 

"Running Out" byr ikke på noen store overraskelser. 
Hverken av det gode eller dårlige slaget. 
Astrid S har tatt med litt av den nordiske kulden inn i Matomas tropeskog, og resultatet er i samme gate som tospannets forrige samarbeid, den offisielle remixen av Astrids "2AM". 
Astrid S serverer Matoma en solid grunnmur i form av velskrevne vokallinjer og et sterkt refreng. 
Matomas takk er en helt streit, veldig gjenkjennelig produksjon, som lukter mer av en fyllesyk dag i solsenga enn partystemning i strandbaren. 

Både Matoma og Astrid S har sine musikalske signaturer. 
Matoma med sitt sedvanlige tropiske tilsnitt, Astrid S med en særegen stemme. 
Hun serverer oss smidige overganger mellom de tilbakelente versene og den nesten barneaktige klangen i toppregisteret på refrengene, og synger i det hele tatt veldig bra her. 

De som foretrakk Matoma-remixen av Astrids "2AM" blir nok meget fornøyde. 
"Running Out" er rimelig velprodusert, den setter seg lett, og Astrid synger som vanlig brillefint. 
Men for de av oss som foretrekker den iskalde Astrid S fra den sparsomt produserte forrigesingelen "Hyde", blir dette en bitteliten nedtur. 
Matoma blir litt bedre med Astrid S. Astrid S blir litt dårligere med Matoma. 
