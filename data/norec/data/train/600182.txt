Inspirerende fra virkeligheten
Sjanger: 
Drama/Biografi 

Regi: 
Jean-Pierre Ameris 

Manus: Jean-Pierre Ameris, Phillippe Blasband 

Skuespillere: 
Ariana Rivoire, Laure Duthilleul, Martine Gautier, Sonia Laroze, Patricia Legrand, Christophe Tourette, Giles Treton, Isabelle Carre, Brigitte Catillon 

Nasjonalitet: 
Frankrike 2014 

Aldersgrense: 7 år 

”Historien om Marie” er basert på virkelige hendelser som fant sted i Frankrike på slutten av 1800-tallet. 
14-årige Marie Heurtin, ble født både blind og døv i 1885, og kunne ikke kommunisere med omverdenen. 
Hun ble diagnostisert ”åndssvak”, men faren nektet å legge henne inn på mentalsykehus. 
Heldigvis ble hun reddet ut av sitt mørke og stille fengsel av nonnen Marguerite, og resten av nonnene ved Larnay-instituttet for døve. 

Marie er som et vilt dyr i starten. 
Foreldrene har, selv om de har elsket henne aldri så høyt, aldri klart å lære henne noe. 
De har ikke engang klart å få på henne sko eller gre håret hennes. 
I over åtte måneder strever og sloss Marguerite med å prøve å lære henne tegnspråk, og så en dag løsner det endelig. 
Dessverre lider Marguerite av en dødelig lungesykdom, men hun er likevel bestemt på å lære Marie alt hun kan før hun dør. 

Filmen er ikke så sørgelig og tragisk som det kanskje virker, men tvert imot en varm og rørende fortelling om å overkomme vanskelige fysiske og psykiske hindringer. 
Skuespillerne er fantastiske, og formidler karakterenes kjærlighet og vennskap på en måte som treffer rett i hjertet. 
Filmen har også masse glimt i øyet, håp og inspirasjon. 

Alt er mulig med kjærlighet og pågangsmot. 
