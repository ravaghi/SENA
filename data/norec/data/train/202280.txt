VW Touareg Hybrid:Luksus-SUV med bedre samvittighet 

FIRENZE (DinSide Motor): 
Kraftig og luksuriøs SUV? ikke særlig politisk korrekt. 
Med mindre... 

To tonn luksus-SUV, 380 hestekrefter, girkasse med åtte trinn, 0-100 på 6,5 sekunder. 
Høres ut som et bensinslukende, V8-motorisert monster. 
Høres dette ut som tidsriktig i år 2010? 

Ikke helt. 

0,82 liter per mil og CO2-utslipp på 193 gram per kilometer er heller ikke i absolutte verdier spesielt imponerende, men tilsvarer såvidt mer enn det en Ford Mondeo med firesylindret bensinmotor bruker og slipper ut. 

Mye kraft, moderate utslipp 

Når man kombinerer de to blir det faktisk ganske imponerende og det er da også hensikten med Volkswagen Touareg hybrid. 
Produsenten hevder selv at den forener V8-kraftfullhet med en firesylindret bils forbruk. 
I praksis stemmer det ikke helt - drivstofføkonomien blir stadig bedre og når det gjelder CO2-utslipp greier moderne dieselmotorer å forene mye krefter med relativt moderat utslipp. 
En fordel med bensin-hybrid er selvsagt at man unngår dieselpartikler og reduserer NoX-utslipp i lokalmiljøet. 

Ikke desto mindre, med assistanse fra en elmotor får Touareg med V6-bensinmotor ytelser som en V8-drevet bil uten at forbruket blir tilsvarende høyt, og det på langt nær. 
I motsetning til Lexus med sin "power split" hybridløsning, sverger Volkswagen til en parallellhybrid motorisering. 
Dette skal ifølge 
VW sørge for at bilens terrengegenskaper fortsatt er utmerkede og Touareg kan også i hybridversjon dra 3,5 tonn hengervekt. 

To motorer og separatorkløtsj 

Forbrenningsmotoren er Volkswagens V6-bensinmotor som med hjelp av en kompressor produserer litt over 333 hestekrefter. 
Mellom denne motoren og girkassen sitter hybridmodulen med en elmotor som produserer litt over 46 hestekrefter. 
Avrundet havner vi på så å si 380 hestekrefter. 
Kombinert dreiemoment er hele 580 newtonmeter og mye av det er tilgjengelig fra start. 
Modulen inkluderer en separatorkløtsj som gjør det mulig å kjøre i ren el-modus og som gjør at når bilen ruller - det vil si når føreren slipper opp gassen, så kobles forbrenningsmotoren fra. 

Åttetrinnskasse 

Systemets "hjerne", hybrid manager, sørger for et optimalt samspill mellom de forskjellige komponentene. 
Fordeling av kreftene går uansett via den nye åttetrinns automatgirkassen som ble innviet i Audi A8 av siste generasjon og som hever . begrepet transmisjon til et nytt nivå hos Volkswagen. 
Dette er for øvrig første SUV med en slik girkasse. 

Kan kjøres som elbil 

Energilagring håndteres av et nikkel-metallhydridbatteri som er plassert bak i Touaregen og spiser noe bagasjeplass. 
Batteriet har en nominell spenning på 288 volt og en kapasitet på 1,7 kWh. 
Det kan lagre nok energi til at Touareg hybrid kan kjøre opp til to kilometer i ren el-modus i hastigheter opp til 50 km/t. 
Altså kan den hjelpe til å redusere lokale utslipp ved bykjøring. 

God å kjøre 

Som de andre Touareg-versjonene er hybriden velkjørende. 
Vi gleder oss for øvrig til å stifte bekjentskap med nye Porsche Cayenne, som deler plattform med denne VW-SUVen. 
Hybridens overvekt i forhold til en standard-Touareg med bare V6 bensinmotor (tross alt nær 180 kg), merkes ikke i spesielt stor grad. 
Komforten er like god og støynivået jevnt over lavere og mer behagelig enn i dieselversjonene. 
Det går fort unna om man ønsker det. 
Akselerasjonen fra 0-100 er 6,5 sekunder mens toppfarten etablerer seg på 240 km/t. 
Dessverre opplevde vi ikke til- og frakoblingen av bensinmotoren via separatorkløtsjen som helt sømløs - der forekom noen små rykk innimellom. 
I praksis blir det svært lite av kjøring i ren el-modus; forbrenningsmotoren kobler seg raskt på etter oppstart og ved inntrykking av gasspedalen. 

Det koster... 

VW Touareg hybrid koster 1.309.000 kroner. 
Det er mye penger til tross for en del spart med lavere CO2-triggede avgifter. 
Med et slikt budsjett ville vi heller spyttet i de få tusenlappene ekstra for å få den totalt sett mer tilfredsstillende kjøreopplevelsen vi fikk med V8 TDI-versjonen og dens 800 newtonmeter. 
