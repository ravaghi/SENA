Den indre fienden
Absurd vendetta 

På sett og vis er «Law Abiding Citizen» interessant som eksempel på en dreining i fiendebildet i amerikansk film. 
For her kommer ikke terroren utenfra i form av aliens eller spissfindige islamistiske selvmordsbombere. 
Her opptrer den i form av en spissfindig indre fiende, en amerikansk ingeniør og familiefar som hjelpeløs blir vitne til at kone og datter brutalt drepes i deres eget hjem. 

Under mottoet «litt rettferdighet er bedre enn ingen» inngår aktoratets Nick Rice (Jamie Foxx) en avtale med den ene forbryteren, og sikrer ham lavere straff mot at han angir den andre; som får dødsstraff. 

Ti år senere innleder offeret, enkemannen Clyde (Gerald Butler), sin hevn. 
Filmskaperne lurer oss lenge til å tro at det handler om en sorgtynget mann så besatt av hevntanker og rettferdighetssans at han «i god hensikt» begår uhyrligheter. 

Så enkelt er det ikke. 

Rice og hans stab avdekker snart at det ligger mer under. 
Det, så vel som antydningene om ram kritikk av amerikansk rettsvesen, kunne vært en kreativ vri som hadde løftet filmen både sjangermessig og tematisk. 
Men filmskaperne følger ikke opp. 
Bakgrunnshistorien og det store bildet koker bort i et plott så absurd at filmen både mister piffen og hver snev av troverdighet. 
Det som begynte som en antydningsvis intelligent action med en snedig vri ender dermed som en dum thriller med en i beste fall forvirrende, i verste fall tvilsom moral. 

Som klassisk noir er filmen tidvis ganske lekker å se på, og den tilgodeser dem som like pyro, blod og gufne henrettelser. 
Isolert sett er den også spennende nok. 
Men den holder altså ikke hva den lover. 

BRITT SØRENSEN 

Enig med vår anmelder? 
Si din mening her. 
