Forhold i fare
Regissør Zbanic kan definitivt ikke beskyldes for å «ikke tørre å ta debatten», en påstand som ikke sjelden trekkes frem når islamsk fundamentalisme i Europa når offentligheten. 

«På vei» utforsker temaet mest på individnivå. 
Et uredd bidrag i en brennaktuell debatt og et medrivende samlivsdrama. 
Historien fortelles gjennom øynene til Luna, en trendy og seksuell utagerende storbykvinne fra Sarajevo. 

Hun lever i et forholdsvis bekymringsløst parforhold med den noe drikkfeldige Amar. 
Men da han får sparken fra sin flyvelederstilling på grunn av fyll, og gjennom en venn fra militæret får tilbud om å jobbe som datalærer på en fundamentalistisk leir, starter problemene. 
Den strenge livsførselen han lærer der gir Amar fred i sjelen, men er det forenelig med Lunas sekulære livsstil - og deres felles drøm å få barn? 

Zbanic lar det aldri være tvil om hvor sympatien hennes ligger. 
For selv om vi i drypp får noe av forklaringen for Amars helomvending, behandler hun ikke denne delen av historien like inngående som hun gjør med Lunas forsøk på å forstå. 
Likevel unngår filmen fordømmende pekefingre, og dét kombinert med et befriende fravær av politisk korrekthet gjør «På vei» til en bemerkelsesverdig tankevekkende filmopplevelse. 

ØYSTEIN DAVID JOHANSEN 
