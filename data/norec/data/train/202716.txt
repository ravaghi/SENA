Asus N55SF
Den har full HD-skjerm, høyttalere fra Bang og Olufsen - med subwoofer, og lokk i svart pianolakk. 
Er vi vitne til en ny multimediekonge? 

For ikke mange år siden var PC-en først og fremst et arbeidsverktøy. 
I 2011 er situasjonen en helt annen, og for mange er PC-en selve navet for det meste av hva man foretar seg mellom måltidene og timene på puta. 
Her står også underholdning sentralt for mange, og mange PC-produsenter skreddersyr datamaskiner som er myntet på den som ønsker at PC-en også skal være en underholdningssentral, for musikk, film og spill. 

Velutstyrt 

Asus er slett ikke noe unntak, og N55SF er kanskje det mest gjennomførte eksempelet på at PC-produsenten tar underholdning på alvor - i hvert fall på papiret. 
Stikkord er HD-video, kraftig grafikkort, glansfullt design og ikke minst - høyttalere fra Bang & Olufsen med dedikert subwoofer på skrivebordet. 
Men fungerer det bra i praksis? 
Mer om det senere. 

PC-en fås i en rekke forskjellige konfigurasjoner, de rimeligste har ikke skjerm med full HD-oppløsning. 
Vårt testeksemplar er blant de bedre utrustede, og har blant annet følgende å by på: 

15,6" full HD-skjerm, matt (1920 x 1080 piksler) Intel Core i7-2630QM-prosessor, fire kjerner x 2 GHz Hybrid grafikkløsning, Intel HD Graphics 3000 / Nvidia GeForce GT555M (2 GB) 
8 GB RAM (2 x 4 GB) 750 GB harddisk, 5400 rpm DVD-brenner for alle formater 2 x USB 3.0-porter 2 x USB 2.0-porter VGA og HDMI-videoutganger Utgang til medfølgende subwoofer (2,5 mm) 
Lysfølsomt webkamera med 720P-oppløsning Minnekortleser for SD/MMC-kort Trådløst nettverk (b/g/n) Gigabit kablet nettverk Leveres med Windows 7 Home Premium 64-bit Mål: 37.9 x 26.1 x 3.7~3.75 cm Vekt: 
2,7 kg Pris: 7799 kroner (Dustin Home 28.10.11) 

Ut fra spesifikasjonene er det slett ikke noe å si på denne prisen, ut fra våre erfaringer med tilsvarende spesifikasjoner. 
Det vi imidlertid savner, er Blu-ray-spiller, all den tid at Asus retter seg mot underholdningssegmentet, og skjermen støtter full HD-oppløsning. 
Modellen finnes heldigvis med dette innabords, men da må du belage deg på en pris i overkant av 9000 kroner. 

Selve innpakningen er i plast, men sidene på skjermen har fått en metallist som stiver den opp noe. 
Merk at det speilblanke lokket virkelig suger til seg finger- og fettmerker, så en mikrofiber-klut innen rekkevidde er en god idé. 
Byggekvaliteten virker forøvrig OK. 

Flott skjerm 

Vi ser at matte skjermer igjen er på vei inn i varmen, og skjermen på N55SF er en drøm å bruke. 
Den har god kontrast, fargegjengivelse - og ikke minst, null refleksjoner. 
Den har også gode innsynsvinkler fra sidene og ovenfra, men nedenfra blir fargene raskt invertert. 
Det betyr imidlertid ikke så mye. 

Full HD-oppløsning betyr at tekst blir smått, men hvis du har normalt syn vil du neppe ha problemer med dette. 
Høy oppløsning betyr først og fremst at du får plass til flere programvinduer og mer informasjon på skjermen samtidig, noe som ofte er et problem på lavoppløste skjermer. 

Mellom skjerm og tastatur setter et stort, grått felt som inneholder Bang & Olufsen-høyttalere. 
Lyden er ikke verst for å komme fra en bærbar PC, med relativt god dybde og bass - selv uten subwooferen koblet til. 
Vi savner imidlertid litt diskant for å bli helt overbevist, noe vi svært sjelden blir på bærbare. 

Og subwooferen? 
Vel - den sørger for litt mer bass, men forvent ikke allverden av en bord-sub på størrelse med en boks med rømme. 

Tastaturet er er stort, og dekker hele bredden på maskinen. 
Hver tast er også større enn vi har blitt vant til med alle chicklet-tastaturene vi har testet i det siste. 
Tastaturet på N55SF er mer i retning av et vanlig, stasjonært tastatur. 
Merk at det ikke er like lett å rengjøre som chicklet-tastaturer, smuler kan ramle nedi og legge seg bak tastene, for eksempel. 

Til venstre sitter hurtigknapper for medieavspilling, og til høyre sitter et noe krympet numerisk tastatur. 

Til å jobbe på er tastaturet meget bra. 
Det er en liten svikt på midten, men det påvirker ikke bruksopplevelsen negativt. 
Tastene avgir heller ikke særlig støy under bruk. 

Luftinntaket sitter under PC-ens fremre del, og utblåsning skjer på venstre side. 

Strømplugg til besvær? 

Alle tilkoblingene sitter på sidene, og med unntak av strøminntak og subwooferutgang, sitter alle i fremre del. 
Merk at pluggen på strømforsyningen ikke kan stikkes helt inn, og at det er en viss "dødgang" i den. 
Merk videre at pluggen stikker flere centimetre rett ut, i motsetning til vanlige plugger med 90-graders knekk. 

Grunnen til at vi gjør spesielt oppmerksom på dette, er at det er lett å dulte borti denne, med mulig skade på pluggen og/eller strøminntaket som resultat. 
Dersom dette skjer, dekkes en reparasjon ikke av garantien, og vi har fått opplyst fra Asus at reparasjon av kontaktbrudd i strøminntak kan beløpe seg til mellom 3000 og 4000 kroner... 

Dette videoklippet illustrerer problemet: 

Strømforsyningen er forøvrig på 120W, og er temmelig stor. 
Vektnåla stopper på voksne 680 gram. 

Slik er den i bruk 

Det tar rundt 50 sekunder fra du skrur på PC-en til du er inne i Windows og klar til å begynne å jobbe. 
Vi har sett tregere, men også mye raskere maskiner, rund 18 sekunder på de raskeste, og felles for de fleste er at de har SSD istedet for harddisk. 
Merk at harddisken i denne PC-en heller ikke er blant de raskeste, med sine 5400 rotasjoner i minuttet. 

Det følger med en del prøveversjoner og programmer du neppe kommer til å bruke så ofte, men det er ikke noe av dette som oppleves som plagsomt eller forstyrrende. 
PC-en virker rett og slett temmelig fornuftig konfigurert, og oppleves som rask og responsiv til nær sagt alle oppgaver. 

Det skulle da heller bare mangle, med firekjernet I7-prosessor og relativt potent grafikkort. 
Dette er en PC som sørger for å avspille alt av HD-materiale uten den miste antydning til svetteperler i pannen, og kan også brukes til spilling, vi har kjørt flere relativt krevende 3D-spill med godt resultat, om enn ikke alltid med absolutt høyeste detaljnivå. 

God ytelse, lite støy 

Vi liker også meget godt at støynivået er meget lavt, selv under tung belastning. 
Her har mange av konkurrentene noe å lære av Asus - som svært sjelden har fått trekk i våre tester for støynivået. 

Hva sier så ytelsestestene? 
Windows' egen opplevelsesindeks ville av en eller annen grunn ikke la seg oppdatere, men vi har tall fra Passmark Performance Test som gir gode indikasjoner på hva du kan forvente: 

Passmark rating: 1601 CPU mark: 
6898 2D Graphics mark: 379 Memory Mark: 
1726 Disk Mark: 511 3D Graphics Mark: 
684 Hvis vi ser nærmere på prosessorytelsen og sammenligner mot prosessorer som sitter i andre PC-er i prisklasse rundt 8000 kroner, får vi følgende utslag - og vi gjør oppmerksom på at dette er snakk om snittall: 

Testene av grafikkytelsen viser at den er godt over middels, noe som bør tiltale deg som er over middels interessert i å bruke PC-en til spilling. 
Alt annet av oppgaver er som tidligere nevnt null problem: 

Vi tar også med harddiskytelsen, og sammenligner den mot tallene vi fikk for SSD-en som sitter i ultrabooken Asus Zenbook UX31 - som vi testet nylig. 
Joda, SSD er fremtiden: 

Hva så med batterilevetiden? 
Litt lavere enn vi hadde håpet på, kanskje, men 5 timer med minimal belastning og 3 timer med kontinuerlig avspilling av HD-video er likevel godkjent. 
Det skulle bety rundt 4 timer under normal, variert bruk. 

Det er likevel greit å være klar over at det finnes langt mer batterigjerrige modeller i 2011, hvis du har behov som går i den retningen. 
Du finner flere av dem her. 

Konklusjon 

Joda, denne PC-en er en fin multimediemaskin som vil bli husket for god, høyoppløst skjerm, bra lyd og meget god ytelse - til en fin pris tatt i betraktning hva du får. 
At den har lavt støynivå og kommer med 24 måneders garanti, sikrer femmeren på terningen. 

Det finnes mer robuste kabinetter, lokket skjemmes fort av fingeravtrykk, og vi skulle gjerne sett en litt mindre strømforsyning med 90-graders knekk i pluggen. 
For øvrige plusser og minuser, se oppsummeringsboksen under. 

Asus N55SF-S1109V 
