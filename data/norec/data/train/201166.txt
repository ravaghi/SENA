Chibi Robo
SPILLTEST: 
Trodde du GameCube var død? 
Ikke når et av de mest originale spillene den siste tiden dukker opp på plattformen. 

Det er sommer, og tid for rydding i hagen. 
Selv om hager ikke angår oss, siden vi bor i en leilighet midt i tykkeste Oslo, så tror vi likevel at mange ville blitt glade om en liten robot kunne tatt ansvaret for å plukke søppel og vaske bort flekker. 

LES OGSÅ: 

Den sjarmerende Chibi Robo er altså svaret på problemstillingen. 
En svært så stereotypisk, amerikansk familie, med en lat og arbeidsløs far, en pliktoppfyllende og småfrustrert mor, og en datter som skjuler seg bak en froskemaske, får altså en dag et nytt tilskudd. 
Chibi Robo er en gave til datteren Jenny, og den setter raskt i gang med å rydde hjemmet. 

Men ikke misforstå, dette er ikke et spill som handler i hovedsak om rydding. 
Chibi Robo er et herlig og søtt plattformeventyr, der alt foregår på innsiden av et hus 
 sett fra et ganske lavliggende perspektiv. 
Chibi Robo er ikke akkurat stor av seg, nemlig. 

Verden med robotøyne 

Spillet har tydelige dag og natt-sykluser, og visse ting kan bare gjøres enten om dagen eller om natten. 
På dagtid kan du kommunisere med familiemedlemmene, som er våkne, og det fører til at du får tilgang til visse områder og får løst visse oppgaver. 
Om natten kommer lekene frem, og er usedvanlig snakkesalige. 
Det innebærer at deres behov kan kun tilfredsstilles nattestid, og det åpner for en lang rekke sideoppdrag, samtlige passe surrealistiske og underholdende. 

Du beveger deg rundt om i huset med hjelp av flere verktøy. 
Lille Chibi kan klatre oppover visse elementer av miljøet 
 du kan for eksempel dra ut skuffer for å komme deg til topps av en kjøkkenbenk. 
Derfra kan du sveve til andre områder med den innebygde rotoren. 
Etter hvert får du tilgang til en mekanisk stige, som åpner for nye omgivelser, og annet utstyr som hjelper deg videre. 

Og mens du holder på med utforskning, er det altså lurt å plukke litt søppel og vaske litt flekker. 
Rydder du effektivt, får du såkalte happy points fra familiemedlemmene, som er veien til å stige i gradene og få oppgradert visse egenskaper. 
Penger er et annet element du samler opp ved å utføre oppgaver, og igjen, disse lar deg også handle nytt og nyttig utstyr. 

Spar på strømmen 

Strømrasjonering er noe som krever konstant oppmerksomhet fra oss. 
Chibi går nemlig på batteri, som ikke varer nevneverdig lenge, og det lades opp ved å plugge roboten inn i nærmeste støpsel. 
Batterilevetiden oppgraderes flere ganger i løpet av spillet, og det lar oss vandre inn i rom som har færre strømuttak, og som krever flere oppgaver som trekker mer strøm. 
Begynner du å klatre høyt opp i hyller og skap, er det selvsagt lurt å være full av energi. 

Noe enkel kampmekanikk er det også plass til. 
Fra tid til annen dukker det opp små, mekaniske insekter du kan skyte på, og disse fungerer også som kilde til metall, som igjen kan gjenbrukes til nye verktøy som hjelper deg videre. 

Chibi Robo er et temmelig åpent spill, og du kan traske av gårde i ditt eget tempo, utføre noen oppdrag, rydde litt, klatre litt og utforske litt. 
Det er naturligvis en hovedhistorie her, som involverer en annen robot som har havnet i kjelleren, og de fleste av de andre innbyggerne i huset, men du er fri til å ta deg god tid for å få det ferdig. 

Vi støtter små roboter 

Spillets sjarm kommer først og fremst fra det audiovisuelle. 
Huset og innbyggerne er presentert ekstremt fargerikt, med massevis av små detaljer. 
Selv om det rent tekniske ikke nødvendigvis er så avansert, er det kunstneriske helt herlig. 
Og det er for oss mye viktigere enn polygonantallet. 

Lyden er enda mer interessant. 
Chibis skritt og andre bevegelser akkompagneres av små, musikalske noter, hans kompanjong Telly og de andre menneskene og leketøyene snakker et absurd språk som minner oss om Animal Crossing eller The Sims, og hyggelig musikk holder oss glade og fornøyde hele veien gjennom. 

Chibi Robo er altså er skikkelig annerledes spill, som ikke bare gir oss original spillbarhet, men også den tradisjonelle Nintendo-sjarmen og personligheten. 
Det er nok et bevis på at kreativitet er noe av det viktigste i spillbransjen, og vi har det mye mer gøy med Chibi enn med generisk førstepersonsskytespill nummer 435267. 

Er du interessert i en annerledes spillopplevelse (spesielt hvis du liker alternative titler som Katamari eller LocoRoco), og har en GameCube som er sulten etter nytt spillmateriale, gi Chibi Robo en sjanse. 
