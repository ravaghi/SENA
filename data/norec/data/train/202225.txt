Logitech Tablet Keyboard testet
Tastatur og enkelt stativ for deg som vil skrive langt og mye på iPad. 

Er du blant dem som skriver langt eller mye blir det fort slitsomt å taste rett på skjermen, og siden iPaden fortsatt mangler USB-inngang er det tastaturer med Bluetooth som gjelder. 

Logitechs nye tablet keyboard er et slikt alternativ, og har i dag en veiledende pris på 549 kroner. 
Med på kjøpet får du da det trådløse tastaturet, samt en plastbeskyttelse som også gjør jobben som stativ for iPaden. 
Stativet passer forøvrig både til iPad 1 og 2, og vil nok også gjøre jobben på alle andre nettbrett med Bluetooth. 

Førsteinntrykk 

Som nevnt ligger tastaturet i et plastdeksel, og dette fungerer også som stativ etter at du har brettet det ut. 
Når du er ferdig står en blå kant ut og holder iPaden på plass. 
Denne kan også justeres i to lengder om du vil endre vinkelen på iPaden, og det hele fungerer enkelt og greit i praksis. 

Synkroniseringen mellom tastaturet og iPaden var superenkel: 
Øverst i hjørnet på tastaturet er av/på-bryteren, og etter å ha aktivert Bluetooth på iPaden kom tastaturet umiddelbart opp. 
Så taster du inn en 4-sifret kode på tastaturet, trykker enter, og du er i gang. 

I bruk 

Kommer du rett fra standardtastaturet på din stasjonære PC, vil Tablet Keyboardet se litt lite ut. 

Fysisk sett er det altså på størrelse med tastaturet på en bærbar datamaskin fra Apple. 
Tasturet er tynt, men vi legger merke til at det er god klaring mellom tastene og at det derfor er lett å treffe riktig tast. 
Den fysiske størrelsen krevde riktignok litt tilvenning før pølsefingrene mine følte seg hjemme, men dette gikk raskt. 
Ideelt sett skulle vi ønske at det var mulig heve tastaturet litt i bakkant, men det er dessverre ingen bein som kan vippes ut i bakkant her. 

Tastene er forøvrig litt harde, men har en svært god respons. 
Litt knatring er det jo, men ikke så mye at det irriterer, og vi merker raskt at dette er MYE enklere og mer behagelig enn å bruke touchskjermen. 
Vi liker også at tastene ikke er så glatte som de er på Apples eget trådløse tastatur, og alt i alt synes vi tastefølelsen hos Logitech er utmerket. 

Tastaturet har forøvrig også et par dedikerte hurtigtaster, blant annet til hjemskjermen og søkesiden. 
Du kan også sette iPaden i dvalemodus, samt justere volum og betjene iPod-funksjonen om du bruker iPaden til å spille av musikk. 

MERK: 
Selv om Logitechs produktbilder i denne saken kan tyde på det motsatte, har dette tastaturet norske bokstaver. 

Tastaturet drives forøvrig av 4 AAA-batterier som er ferdig installert. 
Batteritiden er ikke målt, men det er en liten batterindikator som viser hvor mye du har igjen når du skrur på tastaturet. 

Konklusjon 

Vi liker tastaturet, og gir ekstra pluss i margen for at dekselet fungerer som et stativ for iPaden. 
Prisen på 549 er dog kanskje litt stiv, spesielt siden Apples eget alternativ bare er en femtilapp dyrere. 
