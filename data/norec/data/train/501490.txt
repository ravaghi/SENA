Hybrid på flere plan
Albumet er en USB-pinne, med en konsertfilm. 

Den danske sangeren Trinelise Væring har fått med seg den svensk-finske pianisten Jonas Berg og ensemblet Barokksolistene, som ledes av nordmannen Bjarte Eike. 
Dessuten inviterte hun publikum til filmopptak av en konsert i studio. 
Resultatet er «OH Purity», utsendt som en USB-brikke, der en kan både lytte til musikken og oppleve den gjennom filmen «OH Purity in Watching Landscapes». 
Filmen gir også rom for Værings forklaringer om hvorfor hun har valgt å samarbeide med akkurat barokksolistene og hva hun vil oppnå med det. 
Instruktør for filmen er Frigge Fri. 
Dette er altså mer en dokumentarfilm om musikken og det å spille inn en plate i studio, enn det er en musikkvideo. 
Formålet er, ifølge skaperne selv, å gi publikum et tettere innblikk i musikknisjen de holder til i. 

Selv kaller Væring musikken for «indie-barokk». 
Den er hentet fra en sangsyklus som Væring og Berg skrev til festivalen Wundergrund i 2010. 
Musikken er i et svevende grenseland mellom rockeballader og melodiøs jazz, der barokkmusikerne bidrar til et svært så organisk lydbilde som kler Værings vokal aldeles utmerket. 

Væring synger ikke med store fakter, det er snarere en viss enkelhet over uttrykket. 
Dette funger fint med pianist Bergs avdempede spillestil. 
Gjennom å være forsiktige med virkemidlene skaper de to, sammen med Barokksolistene, en akustisk stemningsfull musikk som virker både ekte og jordnær. 
Rickie Lee Jones nevnes ofte som referanse når det er snakk om Trinelise Væring, og det med god grunn. 

Den slentrende «Shadowdance» fremstår som den sterkeste av de seks melodiene på «Oh Purity!», den skiller seg også ut ved å ha et noe lystigere tempo enn resten av låtene på dette vennlige albumet. 
