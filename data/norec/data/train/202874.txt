Mercedes turbocab prøvekjørt
Mallorca (DinSide Motor): 
Mercedes kommer nå med E-klasse kabriolet. 
Har man lyst på E-klasse er det med andre ord fire karosserier å velge blant. 

Vi har testkjørt den fjerde varianten av E-klasse. 
Denne gangen er det kabriolet som har vært i ilden, og halvdårlig sommervær ved Middelhavet var en fin arena for å teste det nye spesialutstyret Mercedes har disket opp med til den nye kabrioleten. 

Samtidig som at E-klasse kabriolet kommer på plass, foirsvinner foreløpig CLK. 
Nå er det kun E-klasse som gjelder. 
Det samme skjer med CL. Den bytter om ikke lenge navn til S-klasse kupé. 

Tidlig ute 

Mercedes har en lang historie, og mens andre har laget kabrioleter i noen tiår har Mercedes laget kabrioleter siden 1920-tallet. 
Det kom tett med modeller frem til 1936 når 540 K ble lansert. 
540 K hadde åttesylindret motor med kompressorlading. 
Så ble det en liten pause på 40-tallet, og ny kabriolet ble ikke lansert før i 1949. 
Den første dieselkabrioleten kom i 1936 og het 260 D. 
Den hadde 45 hestekrefter. 

Nytt komfortutstyr 

Det første som slår oss på kjøringen i 12 varmegrader er hvor lun denne bilen er med taket nede. 
Vi kjørte som sammenligning også 1992-modell 300 CE-24, og på vindkomfort har det virkelig skjedd svært mye. 

I utgangspunktet er det greit i den nye E-klasse kabrioleten, men nytt utstyr gjør dette til en kabriolet som nesten kan brukes uansett, bare det ikke regner. 
Airscarf er det ene. 
Dette finnes fra før i SLK, men blir nå også tilgjengelig på denne. 
Airscarf er rett og slett luftdyser under hodestøtten som varmer nakken. 
I tillegg har de funnet på noe nytt denne gangen. 
Opplegget kalles Aircap, og består av en vinge på toppen av frontruten og en vegg bak baksetepassasjerene. 

Aircap reduserer turbulensen i kupéen betydelig og gjør det mye varmere å kjøre kabriolet i kaldt vær. 
Det som trekker ned er at vingen på frontruten ikke er spesielt fin, og at den også genererer en del vindstøy. 
Du må altså velge mellom trekk og støy. 

Airscarf og Aircap er ekstrautstyr, og koster snaut 11.440 kroner i en komfortpakke. 

Stoff i taket 

Mercedes har i motsetning til en del andre, valgt stofftak. 
Det fungerer bra og bruker 20 sekunder på pakke seg sammen. 
Det står i spesifikasjonene at det skal være mulig å betjene taket i inntil 40 kilometer i timen, men vi fikk ikke til det. 
Vi måtte stå helt stille. 

Salgbare motorer 

Vi har kjørt de billigste motorene, og vi synes de gjør en grei jobb begge to. 
Vi startet med en 200 CGI, som betyr at du har en 1,8-liters turbomotor med 184 hestekrefter. 
Den har i tillegg et dreiemoment på 270 newtonmeter fra 1.800 til 4.600 omdreininger. 
Den er ikke akkurat brå ved igangkjøringer fra stillestående, men fra 2.500 omdreininger og oppover trekker denne motoren rimelig godt. 
Motoren er ikke for liten, og de fleste vil oppleve dette som bra. 
0 til 100 går unna på 8,6 sekunder og toppfarten er 231 kilometer i timen. 
Det er mest sannsynlig at dette blir den mest solgte bilen. 
Vi kjørte denne bilen med en femtrinns automatkasse, og mener det er en god kombinasjon. 
Standard kommer bilen med en sekstrinns manuell girkasse. 

Diesel 

Vi kjørte en 220 CDI også. 
Det skurrer litt med diesel i en kabriolet, men denne motoren er ganske grom. 
Dieselmodellen koster dessuten mindre enn 200 CGI. 
Det kommer blant annet av at den har 42 gram lavere CO2-utslipp og 14 hestekrefter mindre. 

I motsetning til bensinbilen har dieselvogna et godt bunndrag. 
170 hestekrefter og 400 newtonmeter fra 1.400 til 2.800 omdreininger trekker godt. 
To turboladere gjør virkelig susen. 
Vi kjørte denne bilen en liten tur med sekstrinns manuell girkasse, som fungerte godt. 
220 CDI klarer 0 til 100 på 8,8 sekunder, og har en toppfart på 232 kilometer i timen. 

Med andre ord er begge de to oppstartsmotorene forholdsvis spreke, og med priser på 574.000 og 596.000 er det soleklart at det er disse som vil bli solgt her hjemme. 

Mye utstyr 

Bilene vi kjørte på Mallorca var utstyrt med hele registeret av ekstrautstyr. 
Vi vet ikke hvordan seter for eksempel ser ut i normal utstyrsgrad. 
Setene man kan se på våre egne bilder er fra utstyrspakken Avantgarde. 
Uansett har denne bilen en kjørekomfort det er vanskelig å finne maken til. 
Man kjenner tydelig forskjell på Mercedes og andre merker. 
Selv hissige fartsdumper med veldig skarpe kanter absorberes uten slamrelyder og ubehagelige bevegelser. 

Imponerende fjæring 

Vi synes nå at Mercedes er i ferd med å gjøre et rykk igjen. 
De beviser her at de igjen kan litt om bilbygging som ikke de andre kan. 
I tillegg til den imponerende fjæringen oppfører testbilene seg også fint på veien. 
Motorene vi har kjørt her er fint plassert i motorrommet og vektfordelingen på denne bilen er nok ikke så ille. 

Den har selvsagt bakhjulsdrift og oppfører seg velbalansert gjennom svingene. 
Det er tydelig at Mercedes har vært på jakt etter kjøreegenskapene til BMW, men likevel klart å beholde herlig komfort som sørger for en behagelig kjøretur. 

Tett med konkurrenter 

Akkurat konkurrenter har denne bilen mye av. 
Vi tenker særlig på BMW, og 3-serie kabriolet har nå fått seg en rival som er vanskelig å bryne seg på. 
BMWen er nok enda er sportslig og har i tillegg metalltak. 
3-serien har også bakhjulsdrift, og kan tilby spennende kjøreopplevelser for de som er ekstra kresne. 
3-serien er mindre, og taket tar mye plass når man vil kjøre åpent. 
320i kabriolet starter på 513.000 kroner. 

Audi A5 kabriolet er den bilen som størrelsesmessig oppfattes som nærmest E-klasse. 
Den har også stofftak og et brukbart baksete. 
Når vi snakker om innstegsmotorer har Audien forhjulsdrift. 
Det er noe vi ikke setter pris på i en slik bil, men A5 kan likevel skilte med gode kjøreegenskaper. 
Det blir likevel ikke den samme kjøreopplevelsen som en bakhjulsdrevet bil. 
Når Mercedes, BMW og Lexus velger bakhjulsdrift, nytter det ikke å komme med en modell med drift på feil hjulsett. 
Den kampen er tapt. 
Billigste Audi A5 kabriolet er modellen med 170 hesters dieselmotor. 
Den koster fra 528.200 kroner. 
Litt opp i pris kommer A5 med firehjulsdrift. 
211 hestekrefter og firehjulsdrift starter på 744.000 kroner. 

Volvo C70 kabriolet begynner å bli noen år, og har akkurat fått en facelift. 
Volvo har valgt samme takløsning som BMW med metalltak. 
Volvo kan tilby god komfort, og pakkingen av taket i bagasjerommet er god. 
Volvo slår følge med Audi med forhjulsdrift, og Audi og Volvo skal koste mindre på grunn av denne løsningen. 
Volvo C70 starter på 468.900 kroner med 136 hestekrefter. 
180 hesters dieselmotor heiser prisen til 557.900 kroner. 

Lexus IS250C kommer kun med en kjempekostbar sekssylindret bensinmotor. 
På grunn av dette går salget av IS250C svært trått. 
Bilen kan tilby både bakhjulsdrift, metalltak og en enorm komfort. 
Kjøreegenskapene er ikke på nivå med Mercedes og BMW. 
Hadde Lexus spadd opp en kvikk firesylindret motor, kunne dette blitt en mer interessant bil. 
Nå koster det for mye på grunn av den store motoren på 208 hestekrefter. 
Prisen starter på 743.600 kroner. 

Konklusjon 

Selv om Mercedes ligger litt over i pris, skal den overhodet ikke fraskrives. 
Denne bilen er knallgod, og innstegsmotorene er gode nok uansett om du velger diesel eller bensindrift. 
