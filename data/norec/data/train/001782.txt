Blør for rocken
Som en Messias ofrer Hans Erik Dyvik Husby seg for rocken og starter igjen på den tornefulle ferden mot toppen. 

Okey, selv om ingressen antyder en hyllest av Hans Erik Dyvik Husby, aka Hank von Helvete, så er dette ikke det. 
Men han skal ha for at han ”blør” for rocken. 

Som vokalist i Turboneger var han med på å bruke mange år på å etablere bandet som et av de største i norsk rockehistorie. 
De er trolig det norske bandet med den største internasjonale fanbasen, kanskje ved siden av a-ha og Dimmu Borgir. 
Hank og Turboneger begynte til og med å bli stuereine i musikkjournalistkretser og få kred i norsk musikkbransje. 

Hva velger Hertis å gjøre da? 
Jo, han hopper av og starter fra scratch. 
Fredag, i det sola var i ferd med å bryte gjennom skylaget, spilte han og hans nye ”superband” Doctor Midnight & The Mercy Cult åpningskonserten i Telegrafbukta. 

Og i kveldens første standupinnslag fra vokalisten spurte han publikum om de var villige til å ”blø” for rocken. 

Til tross for at det ferske albumet 
I delacre treason har fått en relativt lunken mottakelse i norsk musikkpresse skal Hank og leiesoldatene hans ha for at de forsøker å få liv i et svært tynt og ganske uinteressert publikum. 

Bandet låter, ikke overraskende, tett og godt. 
Skulle bare mangle med Audun Stengel (Apoptygma Berzerk) på gitar, Tim Skold (Marilyn Manson) på bass, David Husvik (Extol) på trommer og Anders Odden (Satyricon) på gitar. 

Hank har aldri vært, og vil aldri bli noen stor vokalist, teknisk sett. 
Men han har det som kreves for å levere rock n’ roll. 
Det har han for lengst bevist i Turboneger. 
Doctor Midnight & The Mercy Cult er hakket mørkere, tyngre og mindre tilgjengelig. 
Det vil neppe ha det samme allsangpotensialet. 
Men det er trolig heller ikke poenget. 

Han har sagt det sjøl; du kan ta Hank ut av Turboneger, men du kan ikke ta rocken ut av Hank. 
Sine tendenser til å forsøke seg som standupartist kan han imidlertid med stort hell roe ned ganske mange hakk. 

Men et faktum fikk vi bragt på det rene; Hans Erik Dyvik Husby er Hank Von Helvete og ikke Doctor Midnight. 
Sisnevnte er nemlig selfangstinspektør. 
Say no more. 

Dette spilte Doctor Midnight & The Mercy Cult: 

Ok, we're just about to die 

The whore in the west 
