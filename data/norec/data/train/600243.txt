Japanimagisk!
Animasjon/Eventyr 

Japan 2013 

Originaltittel: 
Kaguya-hime no Monogatari 

Regi: 
Isao Takahata 

Skuespillere: 
Aki Asakura, Kengo Kora, Takeo Chii, Nobuko Miyamoto 

Musikk: 
Joe Hisaishi 

Aldersgrense: 7 år 

Egnethet: 
Familie 

«Fortellingen om prinsesse Kaguya» kan være noe av det siste vi får se fra legendariske Studio Ghibli. 
Etter at deres mest kjente filmskaper, Hayao Miyazaki («Chihiro og heksene», 2001, «Vinden stiger», 2013) nylig pensjonerte seg, har det japanske animasjonsstudioet lagt all produksjon på is. 
Det er selvsagt trist, men de gir seg i det minste mens de ennå er på topp. 

Det er nemlig en usedvanlig betagende film 79 år gamle Isao Takahata («Ildfluenes grav», 1988) har laget. 
Takahata er på mange måter en mer følsom forteller enn den ofte burleske Miyazaki. 
Og uttrykket hans — håndtegnet og håndkolorert med myke blyantstreker og duse akvareller - føles like tidløst som eventyret han har valgt å gjenfortelle: 

En enkel bonde finner et bittelite jentebarn inne i et bambusskudd. 
Hun vokser opp til å bli en vakker og omsvermet prinsesse. 
Men selvsagt er hun akslet for helt andre og mye større ting enn noen kan forestille seg. 

Med sine to timer og 17 minutter vil «Fortellingen om prinsesse Kaguya» sikkert tøye tålmodigheten til en del. 
Men alle som vet å sette pris på klassisk animasjon, japansk kultur og god, gammeldags eventyrfortelling, vil fryde seg over denne kunstopplevelsen av en film. 
