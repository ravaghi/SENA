Etterskjelv
Knallsterk debut i utfordrende film. 

Den svenske filmen Etterskjelv er en imponerende debut av både regissør og manusforfatter Magnus von Horn og hovedrolleinnehaver Ulrik Munther. 

Dette er et mørkt og sterkt drama der bygdedyret våkner på et lite sted i Sverige. 
Her får vi troverdige observasjoner av en ungdoms problemer med å forsone seg med sin egen forbrytelse, samt omgivelsenes uforsonlige møte med den hjemvendte. 

Det er en vanskelig historie, der man nærmest blir tvunget til å sympatisere med begge sider av konflikten som oppstår. 
Nettopp derfor blir filmen mer utfordrende og interessant. 

Vekker sterke reaksjoner 

John (Ulrik Munther) kommer hjem til gården til faren Martin (Mats Blomgren) etter to år i fengsel. 
Det skal raskt vise seg at både skolemiljøet og lokalsamfunnet ikke er spesielt begeistret for å få ham tilbake. 

Litt etter litt avdekkes hva John egentlig måtte i fengsel for og hvilke sterke følelser og reaksjoner hans nærvær vekker, både blant jevnaldrende og deres foreldre. 

Han søker vennskap hos den nyinnflyttede jenta Malin (Loa Ek), men blant noen av klassekameratene brygger det opp til en voldsom konfrontasjon. 

Filmens oppbygging er god, der den nølende, avventende holdningen til John signaliserer med all tydelighet at hans tilstedeværelse er vanskelig. 
Se bare på skrekken i øynene til rektoren (Inger Nilsson) når John kommer tilbake til skolen. 

Situasjonen eskalerer stadig, og på en måte skjønner man hvorfor, men på den annen side fremstår John som en rolig og ettertenksom ungdom som har sonet sin straff og fortjener en ny sjanse. 

Filmen viser hardt og effektivt hvordan dette ikke nødvendigvis er den rådende tankegangen i det lille samfunnet. 
Utviklingen er uforutsigbar og troverdig i et stramt og godt manus. 

Eksplosive utbrudd 

Ulrik Munther er fra før kjent som artist, blant annet fra MGP junior og Melodifestivalen, og gjør her en knallsterk debut som skuespiller. 

John er ingen enkel rolle, men Munther gjennomfører den oppsiktsvekkende godt med behersket spill, der man aner Johns uro vakende under overflata, med enkelte eksplosive utbrudd. 

Regissør Magnus von Horn har fått mye ut av sin unge stjerne, i en film med stilsikkert filmspråk, en vedvarende uggen følelse, og sterke konflikter uten enkle løsninger. 

2015 har allerede gitt oss de svenske kvalitetsfilmene Svenskjævel, Jeg er Ingrid og Min lille søster og nå avslutter Etterskjelv et sterkt kinoår for våre naboer. 
