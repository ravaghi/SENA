The Horrible Crowes «Elsie»
(SideOneDummy / Tuba) 

Sideprosjekt som har noe for seg. 

Vokalisters overskuddsprosjekter havner ofte nært hovedbandet av åpenbare årsaker. 
Så også med Brian Fallon, frontmann i neospringsteenske The Gaslight Anthem. 
Sammen med moderkvartettens gitartekniker lager han mørk, nedtonet frihetsrock med bluesreligiøse undertoner. 

31-åringen fremstår uslipt og krassere, der han i sitt mest skurresinte refererer til, og også minner om, en midnattsøsende Tom Waits. 

Om dét ikke er overdrevent unikt, viser tiltaket at sidespor ikke trenger være bortkastet tid og tåpelig tvangseksperimentering, men kan gjøres både forfriskende og formørkende. 

BESTE LÅT: 
«Black Betty & The Moon» TOR MARTIN BØE 
