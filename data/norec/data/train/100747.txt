Monstermoro
Regi: 
Bong Joon-ho, Sør-Korea, Genre: monsterfilm, Aldersgrense: 
15 år 

Gjev monsteraction tynges av for mye utenomsnakk. 
Med: 
Song Kang-ho, Byun Hee-bong, Park Hae-il, Bae Du-na, Ko Ah-sung. 

Handler om: 
Forskere ved en amerikansk base heller kjemikalier i Han-elven som renner igjennom Seoul. 
Dette er selvfølgelig en elendig ting å gjøre, da alle jo vet at slikt fører til mutasjoner og blodbad. 
Familien Park driver en kiosk ved elven, og blir blant de første som møter det resulterende monsteret når det tar seg en tur på land for å meske seg på folk som nyter en solskinnsdag ved elven. 
Når monsteret endelig gir seg, drar det familien Parks yngste medlem med ut i elven. 
Myndighetene prøver å dekke over det hele med tøv om et farlig virus. 
Men familien Park vet bedre, og er også sikre på at lille Hyun-seo fortsatt er i live. 
Jakten kan begynne... 

Dom: The Host tilhører klart den primært japanske kjempemonster-tradisjonen hvor menneskelig ringeakt for natur og miljø ofte fører til at enorme ting ramponerer tettbygde strøk. 
Og som sådan er denne filmen et friskt pust i den norske kinofilmfauna som ellers er nokså fri for slikt. 
The Hosts komputeranimerte monster er ikke av de samme enorme dimensjoner som sine japanske aner, men vel så effektivt. 
I det hele tatt er alle scener i filmen som har med monsteret å gjøre en ren nytelse. 
Lekker design, effektiv action og mye slimete drøvtygging av Seouls uheldige innbyggere. 
Men handlingen ellers, som består av forvirrende konspirasjoner, overspilt drama og platt, anstrengt humor, trekker dessverre det hele ned. 
Med en spilletid på to timer, kunne en halvtime vært fjernet og resultatet ville blitt et av sommerens friskeste pust. 
Slik den står, er den en langdryg, dog høyst severdig kuriositet. 
