Filmanmeldelse:Blandede opplevelser 

Denne filmen overlever på godmodig hjertevarme. 
Så vidt! 

Det er tredje gang Drew Barrymore og Adam Sandler spiller mot hverandre. 
«Bryllupssangeren» (1998) var den første, «50 first dates» (2004) var den andre. 
De to modnes sammen på livets romantiske stadier, som man forstår. 
Og de gjør det godt. 

«Blandede følelser» handler om enkemann med tre døtre og fraskilt kvinne med to sønner. 
En blind date går ettertrykkelig på trynet (som det som oftest gjør når Sandler er innblandet). 
Men, se, om ikke de to lett amputerte familiene havner på afrikansk opplevelseshotell sammen? 
Jo, sannelig! 

Filmen er på mange måter tøvete; man vet hvordan det går i opplegg som dette, ikke sant? 
Det er gode porsjoner fordomsfullhet, lettere barnemishandling, elendige hårsveiser, snev av rasisme, ikke så få stereotypier. 
Dessuten nokså mye temmelig utkrøpen sentimentalitet. 

Alt i alt mer enn nok til å avskrive filmen totalt. 

Men, så var det dette med godmodigheten, da. 
Og hjertelaget. 
Samt små og friske frekkheter, både i dialog og bilder. 
Det gjør at man i alle fall ikke blir forbannet og utålmodig underveis. 
Og det skulle heller ikke forundre meg at dersom noen skulle ha en sommerstunds behov for litt florlett og meget lettfordøyelig romantikk, kan finne det her. 
