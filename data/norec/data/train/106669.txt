The Feeling:«Twelve Stops And Home» 

(Island/Universal) 

Føles fenomenal. 
Her har vi en London-kvintett som frir så skamløst til folkets sug etter sommerpop at selv «Hallelujah Live» fremstår lite opportunistisk i forhold. 
The Feeling velter seg i syttitalls softrock av den aller mest refrengsprengte sorten, og fremstår på mange måter som en poputgave av The Darkness. 

Men det er en kjærlighetsaffære, dette. 
Det er fint lite ironi her, bare hemningsløst melodiøs musisering, brusende koringer og et vell av detaljer som gir følelsen av å rote rundt i en bunnløs godtepose. 
Norske Sølve Sundsbøs coverfoto understreker bandets retro-estetikk på utsøkt vis. 

Navn som Supertramp, 10CC og ELO nevnes ofte i forbindelse med The Feeling; oversatt til nyere språkføring kan vi si at de har greid det franske Phoenix bare nesten fikk til på sin debutplate. 

LAST NED: 
«Same Old Stuff», «Fill My Little World», «Kettle's On», «Never Be Lonely», «Anyone». 
