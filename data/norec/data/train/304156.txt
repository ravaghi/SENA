Snakk til meg
«Night Moves» er mager og ordknapp. 

FILM: 
Det blir aldri helt klart når de bestemte seg. 
Idet «Night Moves» begynner, er de militante miljøvernerne Josh (Jesse Eisenberg), Dena (Dakota Fanning) og Harmon (Peter Sarsgaard) allerede i gang med å planlegge sprengningen av demning. 

«Nå blir de nødt til å våkne opp», sier Josh med en akkurat litt for insisterende skråsikkerhet, og gjør seg dermed til en av verdens mange radikalere som tar feil om hva handlingene deres vil føre til. 

Blek thriller 

Etter smellet utvikler «Night Moves» seg til en slags blek thriller i fleecejakke, der den stadig reddere Josh innser at det først og fremst er hans eget liv som er uomgjengelig endret, og at han nå er bundet til de to medsammensvorne. 

Filmen, som vises på cinematekene, er et fint studie i hvordan spenning kan skapes innenfor en scene ved hjelp av små og enkle verktøy som en stoppeklokke. 
Eisenberg har en fin anspenthet i kroppen som den isolerte unge mannen som betrakter omverden dels med lengsel, dels med misunnelse og mistenksomhet. 
Det vises indirekte at han higer etter den karismatiske Harmons anerkjennelse og mistror den mykere Dena. 

Flere tanker 

Men de tre burde snakket mer sammen. 
Ikke for sin egen skyld, men for publikums. 
Både de og det voldsomme prosjektet deres henger litt i luften, og det ville tjent filmen å fortelle mer om hvor de kommer fra og hvorfor de tenker verden trenger akkurat denne lærepengen. 

«Night Moves» er en nøysom og kontrollert skildring av en voldshandling og av hvordan det handles og snakkes før og etter. 
Den ville tålt å strekke seg litt lenger. 
