Anime fra virkeligheten
Animasjon/drama 

Japan 2013 

Regi: 
Hayao Miyazaki 

Manus: Hayao Miyazaki 

Skuespillere: 
Hideaki Anno, Miori Takimoto, Hidetoshi Nishijima, Masahiko Nishimura 

Aldersgrense: 7 år 

Egnethet: 
Ungdom/voksen 

Animasjonsfilm for voksne er en helt egen sjanger og håndverk, og «Vinden stiger» er laget av sjangerens mester og Oscar-vinner, Hayao Miyazaki. 
72 år gamle Miyazaki er grunnlegger av Studio Ghibli og mannen bak noen av filmhistoriens mest kjente animasjonsfilmer og karakterer. 
Dette ryktes å være hans siste film, men samtidig er det studioets første spillefilm basert på ekte personer og hendelser. 

På papiret er det en spennende fortelling om krig, kjærlighet, lidenskap, sorg og historien om hvordan det japanske jagerflyet Zero ble til. 
I virkeligheten oppfatter jeg den imidlertid som litt langtrukken og rotete. 

Filmen hopper for mye fra den ene tidsepoken til den andre, og fra scene til scene uten noen naturlige overganger. 
Det er også en rekke drømmesekvenser, som ikke alltid er like forståelige. 
Filmen er fylt av underliggende mening, rom for tolkning og dobbeltbetydninger, som noen ganger fungerer bra og andre ganger ikke. 

Det er likevel imponerende å se hvor lik den animerte karakteren er på den virkelige personen den er basert på (Jiro Horikoshi), og det er noen scener som visuelt sett er fantastiske. 
Men du må være en fan av anime for å nyte denne fullt ut. 
