Ny NRK-serie om sex, løgn og frykten for å føle seg alene i universet
Kvinner er fra Venus, menn er fra Mars – og Grünerløkka er universets sentrum i TV-serien «En natt». 

I den nye dramaserien «En natt» kan tiden bare glemmes ved å bruke den. 
Vi følger Elisabeth (MyAnna Buring) og Jonas (Anders Baasmo Christiansen) på deres første stevnemøte, og historien fortelles gjennom et ærgjerrig knep: 
Vi følger dem i sanntid (som i serien «24»). 
Dette innebærer at vi serveres dialogfrie sekvenser, dopauser og fikling med mobilen. 
Pluss endeløse rekker smådramatiske tilfeldigheter. 

Den største tilfeldigheten av dem alle er at stevnemøtet mellom Elisabeth og Jonas i det hele tatt finner sted: 
Felles venner har ført dem sammen til en «blind date». 
Problemet er at Jonas har en kjæreste han ikke forteller om, og denne hemmeligheten er nok årsaken til hans nervøse fremtoning. 
Elisabeth er på sin side redd for intimitet og vi aner at noe i fortiden holder henne tilbake psykisk. 

Og lenge virker det som om «En natt» lar det sentimentale forbli i bakgrunnen. 
De første episodene konsentrerer seg om to mennesker som i stevnemøtemodus prøver å avkle hverandres masker. 
Begge har et behov for å møte noens «sanne jeg». 
Eller kanskje det er behovet å møte noen der de kan være sitt sanne jeg? 

Disse tematiske spørsmålene preger også tidligere arbeid fra serieskaperne Øystein Karlsen og Kristopher Schau. 
Gjennom verk som TV-serien «Dag», eller radioprogrammet «Et Norge i krig», har Karlsen og Schau prøvd å uttrykke folks behov for å finne noe sant og oppriktig, og skjære gjennom sosiale forsvarsmekanismer. 
«En natt» er en fortsettelse av Schaus og Karlsens «cut the bullshit»-innstilling til samfunnets spill og regler. 

Så hva skjer når Jonas og Elisabeth tør å være sårbare og «ekte» med hverandre? 
Vel, dessverre viser det seg at seriens hjerte er mer konvensjonelt og stillestående enn produksjonens ambisjon skulle tilsi: 
Elisabeth har vonde hemmeligheter, og Jonas er på sin side en tulling som prøver å overvinne sin psykologiske feighet. 
Premisset er greit, men munner ut i en dramaturgi der Jonas alltid er aktiv og prøvende, mens Elisabeth er en gåte å løse. 
Til tider er hun ekkelt nærme en klisjé om den «bipolare kvinnen i nød». 

Ambisjonen til serieproduksjonen, med sin avgrensede tid og bruk av geografi, skjuler også hvor lite i livene til rollefigurene som gir dem psykologisk tredimensjonalitet. 
Det snakkes ikke om karriereambisjoner – noe ingen av dem har. 
De har ikke venner og bekjente, bare motstandere og hjelpere. 
Det vi lærer om Jonas og Elisabeth handler nesten utelukkende om informasjon fra fortiden, i stedet for at vi ser dem drive handlingen gjennom aktive valg og egne ønsker. 

Så hva er egentlig nerven til denne serien? 
Ambisjonen i å fortelle noe i sanntid er først og fremst en ramme for ideene til serien, og det er disse ideene som skal mane frem nerven: 
Sex, løgn og frykt for å føle seg alene i universet. 
Jonas og Elisabeth refererer til kulturpersonligheter som Chris Rock, poeten Nicole Blackman og de svinger innom en konsert med Tim Scott McConnell, tre kunstnere med virker som kretser rundt deres syn på universet som urettferdig og at samfunnets falske trygghet er verdt å løsrive seg fra. 
Men hva skal Jonas og Elisabeth løsrive seg til? 
Jeg har sett hele serien, og lurer fortsatt. 

For all del: 
«En natt» er ikke dårlig, og Øystein Karlsen (som har regi på alle episodene) er flinkere enn noensinne til å plassere kameraet på riktig sted. 
Som produksjon er «En natt» verdt å hylle, men fortellingen gjør seg også avhengig av å sende komplekse, utfordrende ideer vår vei. 
«En natt» forstår kompleksitet ved å gi rollefigurene hendelser i fortiden, ikke nye utfordringer i deres nåtid. 
Og kanskje stoler de for mye på ideen om å vise oss kvelden i sanntid? 
For den største utfordringen har serieskaperne gitt seg selv: 
De eier tiden, men tiden eier også dem. 
