Jonas Brothers - «Jonas L.A.»
(Disney / EMI) 

Selv postergutter fra Disney kan lage fin pop-musikk. 
Forventningene må sies å ha vært minimale til nye fremstøt fra de tre Jonas-brødrene etter flere sterkt kalkulerte og gjennomkommersielle plateprodukter, men det er lov å bli overrasket. 

Låtene på «Jonas L.A.» er hentet fra guttas tv-serie på Disney Channel og gir seg dermed ikke ut for annet enn hva det er - uforfalsket, fengende idolpop-musikk rettet inn mot unge teens'n tweens. 

Kanskje ligger hemmeligheten bak det vellykkede produktet nettopp her, for dette er ingen «unggutter prøver å lage alvorlig, voksen pop»-plate, men en frisk og freidig samling av lettbeinte, polerte pop-låter med refrenger som i høy grad treffer de rette emosjonelle nervene. 

BESTE LÅT: 
«Fall» STEIN ØSTBØ 
