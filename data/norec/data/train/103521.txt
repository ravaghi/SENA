Liten, god og lun
Regi: 
Michael Tollin. 
Med Cuba Gooding jr., Ed Harris, S. Epatha Merkerson, Debra Winger. 
Amerikansk. 
Drama. 

Denne historien er nesten for god til å være sann. 
Til gjengjeld er den sann. 

Det hendte en gang på 1970-tallet. 
I en småby i South Carolina fanger en psykisk utviklingshemmet unggutt interessen til en tøff fotballtrener. 
Treneren blir etter hvert besatt av å hjelpe ham. 

Stille og rolig utvikles en historie om naturlig omsorg, om menneskeverd, om hva som er viktig i livet. 
Og det gjøres av meget dyktige skuespillere, i særlig grad av hovedrolleinnehaverne, Cuba Gooding jr. 
i en vanskelig tittelrolle, og Ed Harris som fotballtreneren. 

Filmen er ikke fri for klisjeer. 
Historien er dertil nesten oppsiktsvekkende lite oppsiktsvekkende. 
Dertil sentimental. 

Likevel har den sine uventede vrier, sitt kjempestore hjertelag og sin sympatiske grunnholdning å hvile på. 

Til slutt ser vi noen dokumentarklipp av både virkelighetens «Radio» og treneren. 

Og en godt følt tåre eller to er ikke til å unngå. 
Heldigvis! 
