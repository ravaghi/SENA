Eksotisk melankoli
Sakrale salmer og vakre folketoner fra foten av Uralfjellene 

Det er ikke godt å vite hva man kan vente når to jazzmusikere fra Finland kommer sammen med trompetist/vokalist Per Jørgensen fra Dale for å dykke ned i kulturelle røtter som det finske og russiske folket har til felles gjennom ugrisk språk og stammekultur. 
«Kuára», som betyr lyd på ugrisk, tar utgangspunkt i russiske salmer og folketoner fra Vepsä, Karelen og Udmurtia ved Uralfjellene. 
Og på en såpass eksotisk musikalsk reise kunne man kanskje forvente ekstreme forhold og store ytterpunkter. 
Men det som preger denne utgivelsen er først og fremst de enkle, vakre og dypt melankolske melodiene som sakte utbroderes, får vokse seg kraftfulle og utvikle mothaker i samspillet mellom Ounaskari (trommer) og Mikkonen (tangenter) — og Per Jørgensens trompet, ikke minst. 
Hans mektige vokal er dessuten nesten alltid intenst rørende. 
Denne utgivelsen er intet unntak i så måte. 

HANNE FARESTVEDT 

Enig med vår anmelder? 
Si din mening her. 
