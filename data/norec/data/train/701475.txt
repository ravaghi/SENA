Avslørende rumensk morsportrett
Omsider er årets gullbjørnvinner fra Berlin her. 
"Mor og sønn" befester rumensk films kvalitet, denne gang med et nådeløst portrett av en dominerende mor. 

Mor og sønn. 
(Pozitia copilului) Regi: 
Calin Peter Netzer. 
Skuespillere: 
Luminita Gheorghiu, Bogdan Dumitrache, Ilinca Goia, Natasa Raab, Florin Zamfirescu med flere. 
Romania 2013. 
1 time 52 minutter. 
Aldersgrense: 
Tillatt for alle. 
Egnethet: 
Voksen. 

Regissør Calin Peter Netzer føyer seg til listen over framstående filmskapere fra Romania. 
Dramaet han har laget, er gjenkjennbart langt ut over hjemlandets grenser. 

"Mor og sønn" skildrer en øvre middelklassemor som ikke klarer å slutte med å styre livet til sønnen Barbu, til tross for at fyren har fylt 34 år. 
Så dominerende er mor Cornelia at også ektemannen får sitt pass påskrevet som tøffelaktig og svak. 
Heller ikke svigerdatteren er bra nok for mammas gullgutt. 

Til tross for det allmennmenneskelige elementet – også norske mødre kan streve med lysten til å binde barn som for lengst har forlatt redet – har filmens selvsentrerte mor noen trekk som virker sørgelig østeuropeiske. 
Den pelskledde kvinnen hører til de nyrike som i etterkommunismens æra har lært seg alskens korrupte knep for å klatre i samfunnsstigen. 
Da Barbu blir tatt for å kjøre i fylla og ha drept et barn på motorveien, er Cornelias første reaksjon å berge sønnen fra å stå til ansvar for sin handling. 
Dermed styrer hun i vei for å påvirke politifolk og kjøpe taushet fra vitner. 

Gråter over egen misære 

Moren portretteres glitrende av Luminita Gheorghiu. 
Cornelia er et ubehagelig vesen å bli kjent med da selv ikke tårene hun feller hos det drepte barnets familie, tyder på annet enn fortvilelse over egen misære. 
Forunderlig nok greier regissøren å vekke en smule sympati for en kvinne som man aner at det også er synd på. 

Det eneste irriterende med Netzers film er den overdrevne bruken av et håndholdt, veivende kamera som ikke har liten innholdsmessig funksjon. 
Det får dere bære over med. 
