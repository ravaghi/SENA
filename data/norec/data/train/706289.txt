Hun er helt unik som krimforfatter
KRIM: 
Karin Fossum skriver krim som ingen andre. 
Hun er mer interessert i menneskene enn forbrytelsen. 
Derfor er hun mer spennende å følge enn noen annen norsk krimforfatter. 

Karin Fossum: 
Formørkelsen. 
Roman. 
333 sider. 
Cappelen Damm. 

Det gjør fysisk vondt å lese dette. 
Det smerter i sjelen. 
Det er nesten så jeg har lyst å legge boken fra meg etter de første sidene. 
Karin Fossum åpner nemlig sin nye roman «Formørkelsen» med en skildring av enhver forelders verste frykt, tapet av et barn: 
En far slipper sin 15 år gamle sønn ut fra sjuende etasje mens moren ser på. 

Men jeg leser videre, og Karin Fossum demonstrerer sitt mesterskap enda en gang. 
Hun utforsker hendelsen, hun lar den kloke etterforskeren Konrad Sejer bruke all sin kløkt og all sin menneskelighet og all den tid han trenger for å finne en sannhet i det som bare er en dyp, dyp tragedie. 

Det er nemlig ikke sikkert at første versjon, morens versjon, er sann . 
Det kan tenkes at farens fortelling slår sprekker i det hun har fortalt. 
Og snart er dette et drama som på typisk fossumsk vis er større enn en krimgåte - igjen dykker hun dypt inn i menneskene hun løfter framfra fantasien sin og inn i en realisme vi tror på, føler på, har medlidenhet med, rystes over. 

Dermed blir jakten på hva som egentlig skjedde, også et forsøk på å forstå hvordan hun og han levde sine liv, hvordan de ble trukket mot hverandre og hvordan de etterhvert ødela hverandre. 
Hvordan alkoholismen river henne i stykker, hvordan depresjonen spenner beina under ham, hvordan hatet driver henne videre, hvordan hans fortid i Serbia kaster skygger. 
Hvordan den hverdagen de må inn i hver for seg blir truende fordi alle deres valg blir tolket av deres omgivelser, og hvordan hverdagen blir trøst fordi det er den eneste de har. 

Og midt oppi dette leter Konrad Sejer etter den versjonen, den forklaringen som holder. 
I denne romanen er han i skyggene, han er tilbaketrukket og dempet - men han er like sterk som før, like farget av melankoli og like full av erfaring som sier at det er synd på menneskene. 
