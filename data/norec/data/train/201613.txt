Panasonic LumixDMC-FX33 

TEST: 
Det lille kameraet fra Panasonic fanger definitivt oppmerksomhet. 

Uttrykk som "Det der var et snertent kamera!" har vi hørt mer enn én gang under testingen av dagens kamera, og ja - Panasonic Lumix 
DMC-FX33 er nettopp det; snertent. 

Med ytre mål på 95x52x22mm er kameraet både lavere og tynnere enn Canon Ixus 950 IS, mens lengden er noen millimeter ekstra på dette kameraet. 
Allikevel har ikke Panasonic spart på kruttet; FX33 har et objektiv med vidvinkel tilvsarende 28mm, som dermed gjør det ekstra attraktivt. 

Objektivets lysstyrke er for øvrig f/2,8 på vidvinkel og f/5,6 på tele, men har til gjengjeld nesten 3,6x zoom, tilsvarende 100mm i teleenden. 
CCD-brikken er naturligvis av minste sort og har en oppløsning på 8 megapiksler. 

Lite og lett 

FX33 er også blant de letteste på markedet med sine 154 gram (med batteri), som gjør at det er veldig innerlommevennlig. 
Den lave høyden gjør imidlertid at dette har gått litt ut over etthåndsgrepet, og å bruke det med bare høyre hånd er ikke så veldig praktisk; i hvert fall ikke med våre fingre. 

LCD-skjermen er 2,5 tommer over diameteren og har en oppløsning på 207.000 piksler. 
Som med andre kameraer fra Panasonic er skjermen god å se på, og spesielt fargenivået er friskere enn hos de fleste av konkurrentene. 
Innsynsvinkelen er også veldig god fra sidene, mens bildet ikke er like lett å se hvis du holder kameraet over hodet. 

Stadig flere velger å plassere zoomkontrollen som en ring rundt utløserknappen, noe også Panasonic har gjort på tidligere kameraer i denne serien. 
Riktignok er ikke en slik ring veldig praktisk for de som av ulike årsaker er tvunget til å bruke venstre hånd (og som har spurt oss om vi ikke kan kommentere dette med noen linjer i testene også), men plasseringen av utløserknappen og utformingen på kameraet ellers er relativt venstrehåndsvennlig; spesielt også funksjonshjulet, som ligger parallellt med pekefingeren dersom du holder kameraet med venstre hånd (se bilde). 

For de med bare én hånd er det også velkomment at FX33, som de fleste andre Panasonic-modeller, har optisk bildestabilisering, som til en viss grad kan kompensere for en ustø hånd. 

Brukervennlig, men ... 

Panasonic er en av produsentene som har dreisen på å lage brukervennlige kameraer, men på FX33 savner vi en knapp eller to for raskere tilgang til et par funksjoner. 
Den lille størrelsen at det er begrenset med knapper, og det igjen betyr av et par av menyvalgene ligger noen trykk unna. 

Kameraet er uansett lett å venne seg til - enkelte funksjonstaster er "sperret" for uheldige trykk og krever at du holder knappen inne noen tideler (om enn noe lenger enn hva tilfellet var for Panasonic Lumix 
DMC-FZ18), og mellomrommet mellom knappene gjør at du sjelden er uheldig når du skal ta bilde. 

En visuell indikator på skjermen vises dessuten når du vrir på funksjonshjulet, slik at du også i dårlig lys kan se hva du holder på med. 
Vi stusser litt over at Panasonic har valgt å la nesten 90 grader av hjulet være tomrom, men hjulet kan nå i hvert fall vris helt rundt. 

Funksjonshjulet lar deg bytte mellom en rekke modi. 
Disse er: 

Avspilling 
- I utgangspunktet synes vi det er greit når dette er på en egen knapp, men dette får vi i pose og sekk på FX33, der nedoverpila også fungerer som snarvei til å se på bilderiA 
- Automodus med Panasponics "Intelligent ISO"-innstilling, som analyserer motivet for bevegelse og velger ISO-verdi deretterA 
- Den vanlige automodusenMacro 
- Her får vi ikke i pose og sekk; makromodusen er kun tilgjengelig fra funksjonshjulet og ikke via en snarveisknapp. 
Nærgrensen er for øvrig 5cmSCN - Ulike scenemodi med forhåndsdefinerte innstillinger. 
Her er det unødvendig mange scenevalg - 22 i tallet, og vi ser ikke helt poenget med å ha ett program for portrett og et annet for selvportrett (i våre øyne ble resultatet akkurat det samme). 
Filmmodus 
- På sine nyere kameraer har Panasonic faktisk støtte for å filme i utvidet oppløsning - 848x480 (nesten 16:9) 

Kameraet har ingen manuelle funksjoner som blender- og lukkprioritet, men har ansiktsgjenkjenning som ikke utmerker seg i forhold til konkurrentene. 
Det er en funksjon de fleste av de dyrere modellene har i disse tider. 

Ytelsesmålinger 

FX33 er ingen racer sammenlignet med de raskeste kameraene i denne klassen. 
Objektivet glir sakte på plass og oppstartsiden er såvidt over tre sekunder. 
Autofokusen er middels rask, med 0,8 sekunder og 1,3 sekunder på våre tester innendørs på henholdsvis vidvinkel og tele, og på seriefotofronten klarer kameraet 8 bilder på 10 sekunder. 
Batterilevetiden er på par med de fleste konkurrentene på 280 bilder. 

Bildekvalitet 

For å ta det positive først - bildene fra FX33 er svært lette å like både fargemessig og med tanke på hvitbalanse, og så lenge du holder deg til små formater, for eksempel utskrifter i 10x13 eller 13x18 vil du stort sett blir fornøyd, bortsett fra i sollys der kameraet ofte blåser ut høylysene (=hvit himmel). 

Men, når bildene blåses opp kommer svakheten frem 
- Panasonics Venus-motor er nemlig blant de dårligere når det gjelder å håndtere støy, og i praksis er det bare ISO 100 og 200 som bør benyttes, og selv på disse verdiene synes støyen godt ved 100% visning. 
På ISO 400 begynner bildene å bli grøtete; faktisk såpass at bildene i første rekke kun er egnet til bruk på web. 

Det gjør at den intelligente ISO-funksjonen bør styres unna ved fotografering innendørs (den minste maksimale ISOen du kan velge er nemlig 400), som igjen gjør at vi setter et spørsmålstegn ved om målgruppa vil være fornøyd, som har kjøpt et lite pek-og-klikk-kamera som først og fremst er lett å ta med seg i familieselskap, på fest eller på konsert. 

Vi har samlet et utvalg representative bilder i følgende fotoalbum: 

Konklusjon 

Panasonic gjør så mye riktig, med vidvinkel, bildestabilisator og god brukervennlighet, men det hjelper ikke når det er såpass påfallende svakheter i det som til syvende og sist blir det viktigste: bildekvaliteten. 
Støynivået er for høyt sammenlignet med konkurrerende kameraer, og det hjelper lite med en intelligent ISO-funksjon når man helst bør la være å bruke den. 

På grunn av dette blir det heller ikke så aktuelt å skrive ut bildene noe særlig større enn de minste formatene, og paradokset da er at færre megapiksler fortsatt ville ha vært nok, og at det ville samtidig ha gitt mindre støy på bildene. 

I tillegg er ikke kameraet blant de kjappeste, og en oppstartstid på tre sekunder er i grenseland når man skal fange øyeblikket. 
Attraktivt er det, derimot, at objektivet har vidvinkel tilsvarende 28mm, som er spesielt nyttig i innendørssituasjoner der du ikke kan rygge alt for langt. 
Derfor er det ekstra synd at det nettopp er innendørs bildekvaliteten får lide mest. 
