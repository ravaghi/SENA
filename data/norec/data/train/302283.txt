Hymens lenker
Humor og alvor er siamesiske tvillinger i det israelske ekteskapsdramaet «Vivianes kamp». 

FILM: 
Grensen mellom drama og komikk er sjelden så hårfin som i det israelske dramaet «Vivianes kamp». 
Visuelt sokner filmen til en europeisk sosialrealisme som er ensbetydende med opprivende skildringer av materiell nød og altomfattende elendighet, mens manuset kan leses som en ren komedie. 
Dette gir filmen et uforutsigbart preg, som gjør at man aldri helt vet hvor man har den, og sjelden rekker å forberede seg på dens emosjonelle snikangrep. 

Belæring for livet 

Utgangspunktet for filmen er at den middelaldrende Viviane ønsker skille seg fra sin mangeårige ektemann Elisha. 
I henhold til israelsk lov er det imidlertid ektemannen som har det siste ordet i slike spørsmål, og på tross av at de to ikke har bodd sammen på flere år, er Elisha fast bestemt på å forbli gift. 
Dette resulterer i en fem år lang drakamp i en religiøs domstol, hvor Elishas stahet gir opphav til en rettsprosess av nærmest kafkaske dimensjoner. 

«Vivianes kamp» er et oppgjør med patriarkalske strukturer i det israelske samfunnet, og da nærmere bestemt en praksis hvor gamle lærde menn sitter med makt til å bestemme hvordan kvinner skal leve livene sine. 
I rettsalen må nemlig Viviane stå skolerett foran tre aldrende dommere, og selv om samtlige etter hvert mister tålmodigheten med Elisha, ser de også sitt snitt til å belære Viviane om kvinnens plass i ekteskapet og samfunnet for øvrig. 

Kjøkkenbenkskomedie 

På papiret høres dette ut som en oppskrift på et humørløst og rettskaffent ekteskapsdrama, men «Vivianes kamp» punkterer hele veien sin alvorstunge patos med en humor som avslører langt mer enn selv de tapreste tårevåte ansikter er i stand til. 
Hele filmen utspiller seg i rettslokalet og venteværelset utenfor, hvilket innebærer at den står og faller på skuespillernes innsats. 
Samtlige gjør en god jobb, men medregissør og hovedrolleinnehaver Ronit Elkabetz og Sasson Gabai, som spiller ektemannens forsvarer, utmerker seg i særlig positiv retning. 

«Vivianes kamp» er i det hele tatt en særdeles intelligent, velspilt og presist regissert liten film, som fortjener et langt større publikum enn den beskjedne gruppen som vanligvis flokker til samlivsdramaer fra Midtøsten. 
