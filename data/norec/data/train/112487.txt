Test av ny Ford Focus:Kjempebagasje og god pris 

PROVENCE (VG): 
Noen er nok skuffet over at nye Ford Focus ikke kommer som ladbar hybrid eller ren elbil – til gjengjeld er Focus blitt en fullvoksen familiebil, med supre kjøreegenskaper. 

Det er mange som av ulike årsaker ennå ikke kan velge elbil (for dyr, passer ikke til bruksmønsteret, har ikke nok bagasjeplass, kan ikke trekke henger, har ikke lademulighet, går ikke langt nok, for lang ventetid). 

For dem som ikke vil blakke seg helt og ikke er klare for å investere mer enn en gjennomsnittlig norsk årslønn (i overkant av 400.000 kr), er nye Ford Focus et alternativ. 

Bilen kommer til Norge i slutten av juli. 
Vi har allerede prøvekjørt den. 

Se tabell for priser, tekniske data og konkurrenter nederst i artikkelen. 

Mye større en før 

Focus er en av bestselgerne i Europa, og har vært populær i Norge også. 
I det siste har den ikke nådd helt opp i vårt hjemlige kompaktklassesegment, der toppen domineres av elektriske kombikupeer (88 prosent). 

De tre mest solgte modellene er Nissan Leaf (5791), VW Golf (3194 – elektriske, 532 ladbare hybrider), BMW i3 (2785), foran de ikke-ladbare hybridene Toyota C-HR (1610) og Auris (1477). 

Ford Focus kommer i fem ulike varianter (egentlig fire, svært få kjøper det laveste utstyrsnivået Trend): 
Titanium skal være den godt utstyrte, ST-Line litt sportslig og senket, Vignale byr på en del visuell – og følbar – luksus, samt Active, som er høyreist (pluss 3 cm bakkeklaring). 

Den berømte 1-literen 

Variantene kan skilles fra hverandre blant annet på grillens utforming og utstyrspakketeringen. 
Alle utstyrsnivåene kommer på kombikupe og stasjonsvogn. 
Stasjonsvogn og Active kommer senere i år. 
Motorprogrammet blir to bensinmotorer: 1,0 (med 100 eller 125 hk) og 1,5-liter (182/150 hk) og en diesel på 1,5 liter/120 eller 90 hk. 

For første gang i Focus’ historie tror importøren at det vil bli stasjonsvognen som blir mest solgt. 
Det er lett å forstå, etter å prøvekjørt begge varianter under lanseringen av bilen i Sør-Frankrike. 
Norske journalister fikk prøvekjøre bilen som et av de aller første landene. 
Prøvekjøringen for verdensbilen pågår frem til siste uken i juli. 

Ford Motor Norge regner med at den berømte 1-literen på 125 hk vil bli bestselgeren. 
Den sto imidlertid ikke til vår disposisjon, derfor bygger vi denne prøvekjøringen på erfaringer med 1,5-literen. 
Den har 182 hk som manuell og 150 hk som automat, vi har kjørt dem begge. 

Dette er nytt 

Stasjonsvognen er ti centimeter lengre enn utgående, og sammen med en god plassutnyttelse, har bilen fått bagasjerom i Skoda Octavia-klassen. 
Den som er kjent med Focus fra før vil oppdage mye nytt i interiøret. 
Skjermen er flyttet opp på dashbordet – og automatgirspaken er et vrihjul, for å spare plass. 

Ford har tidligere brukt Focus som flaggbærer for ny teknologi, så også nå. 
Førerassistentteknologien er pakketert i det som kalles CoPilot360. 
Dette er blant annet adaptiv cruisekontroll med køassistent og filsentrering (holder bilen på plass i filen), kan følge bilen foran i kø, stoppe og starte (maks tre sekunder stopp). 
Ifølge Ford er teknologien på nivå to (av fem) på selvkjøringsskalaen. 

Trafikkskiltgjenkjenningen er kjekt, og bilen kan tilpasse seg gjeldende fartsgrense. 
Parkeringsassistent er også nå på plass. 

HER ER VÅRE VURDERINGER: 

Førermiljø: 

Romslig og funksjonelt. 
Skjermen er skarp, lettlest og lett å bruke – med stemmestyring på norsk. 
Mange funksjoner er lagt inn i skjermen (antall fysiske brytere skal være halvert). 
Varme og ventilasjon er fortsatt i et bryterpanel under skjermen, lett tilgjengelig. 
A-stolpen sjenerer sikten til venstre noe, for eksempel i rundkjøring/bykjøring. 
Headupdisplay (ekstra, 4500 kr) i en skjerm foran synsfeltet, fungerer briljant, og med svært god skarphet, også i sollys. 
Bilen går stille i hastigheter opp til 70–80 km/t (på den asfalten vi har kjørt), så godt som ikke et knyst fra motorrommet. 
I høyere hastighet merkes noe hjulstøy. 
Veldig gode seter. 
Oppvarmet ratt tilgjengelig (3500 kr.). 
De smarte dørkantbeskytterne koster 4000 kr (i p-pakke). 

Kjøreegenskaper: 

Ford i et nøtteskall, her får du en dose racerbil «på budsjett». 
Kjøreeegneskapene er på grensen til utsøkte, til denne klassen å være. 
Chassiset er nytt. 
Det er kuttet litt vekt og stivet av. 
Focus leverer presis og ganske direkte styring, silkemyke girskift (ny åttetrinns) og fintunet motor (1,5/182 hk, 150 hk med automat) med full av piff. 
Manuell kasse er tett og fin, men anbefalingen herfra går på automat. 
Alle varianter har tre kjøremodus. 
Med adaptivt understell er det ytterligere to modus, komfort og eco-komfort, for varianter med konstantkontrollerte støtdempere. 
I sport-modus blir fjæringen stivere (i tillegg til bedre gasspersons og hardere styring). 

Plass: 

Meget god innvendig plass. 
608 liter bagasjeplass uten reservehjul, 575 med. 
I kombikupeen er plassen 375 liter (pluss 12 liter), den har noe lasteterskel. 
Beinplassen i baksetet er veldig god, så også sittehøyden. 

Miljø: 

125-hesteren (bensin) skal gå på 0,49 l/mil (NEDC). 
Under vår litt friske prøvekjøring (i voldsomt regn) brukte vi drøyt 0,8 l/mil med 182-hesteren, men det kan knapt regnes med. 
Kommer ikke som ladbar hybrid eller ren elbil. 
Neste år kommer en såkalt mildhybrid, med et 48-voltsbatteri som leverer strøm til alle forbrukerne i bilen, som klimaanlegg, radio osv. 
Kan redusere forbruket med noen prosent. 
Ford sier de har redusert forbruket fra utgående med 12–20 prosent. 

Sikkerhet: 

Ikke testet i EuroNCAP ennå. 
Autonødbrems med gjenkjenning av fotgjengere og syklister er standard i alle nivåer. 
Nytt er en unnamanøverassistent, som via kamera og radar hjelper til med styringen. 
Har dødvinkelvarsler (ekstra, 4500 kr) og varsling for kryssende trafikk ved rygging. 
Adaptiv cruisekontroll er ekstra (5500 kr) 

Å eie: 

Biladministrasjonsselskapet Autolease vurderer bruktverdien etter 4 år/60.000 km til gjennomsnitt i bruktmarkedet (terning 3) og i klassen (terning 3). 
Driftskostnad ca. 4200 kr/år, noe over snitt. 
Nr. 15 av 22 i eierundersøkelsen AutoIndex. 
For best bruktverdi anbefaler Autolease Titanium eller ST-Line, med teknologipakke (5500), design- (13.500-16.000) og parkeringspakke (4000). 
Velg bensin (125/150) og automat. 

Pris: 

Vår testbil (1,5 bensin/182 hk, stasjonsvogn, ST-Line, manuell) koster 335.000 kr, før lev.omk. og utstyr. 
I antatt mestselgende variant (1,0 bensin/125 hk, automat), er prisen 334.000 kr, før utstur og omkostninger. 
Automat koster 29.000 kr, stasjonsvogn 10.000 
I tabellen har vi brukt bilen med 1-liter, som er forventet mest solgte. 
Bilen plasserer seg prismessig etter det vi kan se, litt under midten av de antatte konkurrentene, og langt under f eks. 
VW Golf. 
Har modem med 4G internett-tilgang og trådløst nett for ti dingser. 
Internett-abonnement er innbakt i prisen de to første årene, etter det må du betale selv. 

Design: 

Forsiktig fremover, ikke så rund som før. 
Virker moderne og holder seg trolig slik en god stund. 
Tiltalende og smakfull! 

Autolease mener: 
For å nå helt opp i det norske markedet skulle vi gjerne sett denne i en elektrisk utgave. 

VG mener: 
Både komfortabel og morsom å kjøre. 
Vi er imponert over plassutnyttelsen. 
Du må nok ut med 25-30.000 kr i ekstrautstyr, og med leveringsomkostninger nærmer du deg raskt 400.000 kr. 
Likevel er det masse bil for pengene. 

Om VGs prøvekjøring 

Er et førsteinntrykk av bilen etter en kortere testkjøring. 
Verdivurdering: 
Autolease. 
Tekniske data: 
Opplysningsrådet for Veitrafikken. 
Priser er uten leveringsomkostninger (normalt rundt 10.000 kr). 
