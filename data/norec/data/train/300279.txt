Et norsk «Solsidan»?
Ikke helt - men «Side om side» er et friskt forsøk. 

TV-SERIE: 
Det kan være fryktelig irriterende med vignetter som lover noe annet enn man får se når programmet begynner. 
I «Side om side» sitt tilfelle er det en stor lettelse. 

Denne komiserien er nemlig ikke den jovvialt gærne studiokomedien åpningen gir inntrykk av: 

Formen, tematikken og ambisjonsnivået er derimot hentet fra nyere seriesuksesser som «Solsidan» og «Modern Family», med høy produksjonsverdi og en virkelighetsnært forankret, småabsurd forviklingshumor. 

I første episode flytter det unge paret Maria og Jonas til et udefinert boligområde halvannen time fra deres tidligere hjemsted Oslo. 
Ute av storbyen blir det nye livet raskt infiltrert av to ivrige nabopar med tilhørende familier; jordnære og tøysete Lisbeth og Frode, og snobbete, men positive Eline og Christian. 

Karikerte komikere 

Med en besetning bestående av omtrent halvparten komikere og halvparten skuespillere, er «Side om side» et interessant tilfelle. 

Mye av humoren ligger i det velkjente komiske vesenet til Jon Almaas (Christian), Pernille Sørensen (Lisbeth) og Tore Sagen (Frode), som karakterene er bygget tett rundt. 
Også Vidar Magnussen (Jonas) er lett gjenkjennelig fra sin svært hederlige innsats i «Underholdningsavdelingen». 

Men der de to førstnevnte lykkes godt med å integrere disse personaene i en fortellende setting, avslører Sagen et skuespillende pokerfjes på nivå med Jerry Seinfeld (det er ikke veldig høyt). 

«Normal» ramme 

Det er det likevel mulig å se gjennom fingrene med, for styrken til «Side om side» ligger i det karikerte, ikke det troverdige. 

I likhet med foregangsseriene forsøker den å ramme inn komikken med doser av varm, gjenkjennelig menneskelighet, men lykkes ikke like godt. 

Hovedperson Maria (Marie Blokhus) får en for ensidig oppgave med å være normalitetens lattermildt aksepterende stemme og blir en ganske kjedelig figur, mens Magnussens Jonas ikke helt henger sammen i sine overdrevne og oppriktige sider. 

Like fullt er «Side om side» et takknemlig initiativ. 
Ikke minst er det et morsomt program, som har alle muligheter til å vokse over tid. 
