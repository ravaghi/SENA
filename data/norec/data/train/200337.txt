ZTE Blade
Android-mobil som er så billig at den kunne vært solgt på loppemarked. 
Vel, nesten. 

Googles mobile operativsystem, Android, kaprer stadig nye markedsandeler fra blant annet Apple og Nokia, og én av flere grunner til det er mobiler som dette. 

Du har ikke hørt om ZTE, du heller? 
Det er du ikke alene om. 
Plutselig dukket ZTE Blade opp, en Android-mobil til usle 14-1500 kroner. 
Det er ikke den første billigversjonen med Googles populære OS installert, og garantert ikke den siste. 

Strålende skjerm 

ZTE er Kinas neststørste produsent av utstyr til telekommunikasjon, og de har også CVen i orden når det kommer til mobiltelefoner - med unntak av at distribusjonen i Europa og andre deler av verden ikke har vært overveldende. 

Blade gjør mye riktig, men den går også på trynet et par-tre steder. 

Utseendet er det blant annet ikke mye galt med. 
Den føles dønn solid, og plastfølelsen en kanskje forventer av en så rimelig mobil er fraværende. 
Blade ligger dessuten veldig godt i hånda, og skli-ut-av-nevene-følelsen som til og med dyrere mobiler i disse dager er utstyrt med, er heldigvis ikke noe problem her. 

Mobilen er dessuten liten. 
Den har en like stor skjerm som blant annet iPhone 4, men er likevel merkbart mindre og lettere (110 gram) - om enn noe tykkere. 

Skjermen er det verdt å bruke noen ord på. 
Budsjettmobiler pleier gjerne ha ett fellestrekk, nemlig at produsentene kutter ned på skjermkvaliteten for å holde prisene nede. 
Det er absolutt ikke tilfellet her. 
Skjermen på ZTE 
Blade er veldig, veldig bra, og den desidert beste vi har sett på en mobil til under 2000 kroner. 

Har det meste annet 

Oppløsningen på 480x800 piksler er ikke helt på nivå med iPhones såkalte "retina"-display (960x640 piksler), men det er ikke mye om å gjøre. 
Den er herlig skarp, og dessuten lyssterk, noe du vil merke når du tar den med ut i sola. 

Ellers finner du alt du måtte forvente å finne på en smartmobil: super-3G (HSDPA) for rask surfing, A-GPS, FM-radio, micro-USB-tilkobling, og et noe beskjedent kamera med 3 megapiksler (mer om det under). 

Volumknappene er noe uvant plassert på høyre side heller enn venstre, og gjør det ikke - for høyrehendte - like enkelt å justere volumet underveis i samtalen som når de er plassert på venstre side. 
Det skyldes mest sannsynlig vanen, vi ble fort vant med å bruke tommelen framfor pekefingeren. 

Litt skuffende på innsiden 

På samme måte som barn metodisk graver seg gjennom julegavelasset for å skille de harde pakkene fra de myke, har enhver moderne mobiltelefon-anmelders obligatoriske sjekkliste følgende spørsmål skrevet ned med store bokstaver: 
Hvilken versjon av Android kjører denne mobilen? 

I dette tilfellet er svaret ørlite skuffende. 
Enn så lenge er ZTE Blade utstyrt med Android 2.1. 
En rekke smartmobiler kommer nå med versjon 2.2, og de aller friskeste modellene har til og med versjon 2.3 (som Nexus S fra Samsung/Google, som vi har testet her). 

Vi er derimot lovet at en oppgradering til versjon 2.2, også kjent som Froyo, vil bli klar for Blade i "nærmeste framtid". 
Oppgraderingssituasjonen er alt annet enn forutsigbar for en del Android-mobiler, så dette kan være viktig info for deg som vurderer denne mobilen. 

Selv om ZTE ikke har kuttet på produksjonskostnadene for for eksempel skjermen, åpnet de ikke lommeboka på vidt gap da de bestemte seg for prosessor. 
Her finner du også årsaken til vårt viktigste ankepunkt mot Blade: 
Den er treg, og helt på grensen til å være for treg. 

Lugger for mye 

Det merkes spesielt godt når en ruller seg nedover alt fra twitterlister til nettsider til Facebook-statuser, og det merkes enda bedre når det foregår prosessor i bakgrunnen som for eksempel nedlasting av filer eller liknende. 
Endel Android-mobiler har fortsatt en utfordring når det kommer til følelsen av umiddelbarhet, det vil si det lille, men merkbare øyeblikket fra en setter fingeren på skjermen og beveger den opp eller ned, til skjermbildet faktisk ruller. 
Denne forsinkelsen blir også tydeligere på en mobil der ytelsen ikke er høy nok. 

I daglig bruk blir dette som et lite gnagsår, der en rett som det er må vente i korte øyeblikk på at operasjoner skal fullføres, eller på at noe trivielt som at tastaturet skal sprette opp i en nettleser - eller at det kan ta tre-fiore sekunder før kameraet starter etter at tastelåsen er dekativert. 

Nettleseren støtter forøvrig ikke Flash, og vi mistenker at også det skyldes prosessorens beskjedne kjeveparti. 
Det krever sin mobil å tygge seg gjennom Flash-kode. 

Swype er med 

Det er selvfølgelig slik at når en mobiltelefon blir så billig som dette kan, og skal, en ikke forvente mirakler. 
Dyre mobiler er som regel dyre for en grunn, og en av dem er blant annet hastighet. 
Spørsmålet du bør stille deg er uansett om du kanskje bør vente noen måneder til med å kjøpe ny mobil hvis det er så tomt i lommeboka at du inngår kompromisser du kan komme til å angre på i etterkant. 

En hyggelig bonus er i alle tilfelle at du får med det såkalte Swype-tastaturet, der du istedenfor å trykke på hver enkelt bokstav mens du skriver, drar, eller sveiper, fingeren din mellom bokstavene som utgjør ordet. 
Selv synes jeg fortsatt det fungerer best på korte(re) ord, mens ord som "forhåndsvisning", "samfunnsoppdrag" og "materiellforvalter" ikke er like Swype-vennlige. 

Greit nok kamera - elendig video 

Du har sikkert allerede senket forventningsnivået til Blades 3.2-megapikslers-kamera, og det gjør du både rett og urett i. 
Kameraet kunne like gjerne vært en lottokupong, for det er frustrerende vanskelig å ta to akseptable bilder etter hverandre. 

Se for eksempel på bilde nummer 3 og 4 under. 
De er tatt med 90 sekunders mellomrom, og med samme vinkel i forhold til sola. 
Likevel er fargespekteret fullstendig vridd på det tredje, i tillegg til at det er uskarpt. 
Det fjerde bildet er derimot relativt skarpt, og det har bra fargegjengivelse. 

Hadde vi vært han som spiller piano i Rorbua hadde vi skrevet og sånn går no dagan her, for det har vært kamerahverdagen med ZTE Blade: 
En vet aldri helt hvordan resultatet blir. 

Det mest irriterende er likevel tiden det tar å få tatt bildet. 
Autofokusen bruker lang tid på å gjøre seg ferdig, og det tar gjerne drøye to sekunder fra du trykker ned utløsereren til bildet er tatt. 
Du kan med andre ord glemme å ta fokuserte bilder av treåringer som leker. 

Videokvaliten er det ingen grunn til å pakke inn i bortforklaringer. 
Den er elendig. 
Et lite frimerke på 320x240 piksler med elendige bilder er noe vi trodde tilhørte fortida, men dessverre har ZTE bestemt seg for å blåse liv i en tradisjon vi ikke akkurat har savnet. 

Du kan se bilder tatt med kameraet i full oppløsning her: 1, 2, 3, 4, 5, 6. 
Du kan se video filmet med mobilkameraet her: video. 

Konklusjon 

På samme måte som store, gule bokstaver med "TILBUD" har en tendens til å blokkere den kritiske sansen, kan smartmobiler med særdeles lav prislapp føre til at det kribler litt ekstra i armen som drar kredittkortet. 

ZTE Blade har en god del ting vi liker godt, der skjermen er det vi definitivt liker aller best. 
Det er et godt utgangspunkt for en flott mobilopplevelse, og sammen med byggekvaliteten og materialvalget er førsteinntrykket dønn solid. 

I bruk blir innsparingene ZTE har måttet gjøre for å lansere en så rimelig smartmobil litt for tydelige for vår del. 
Vi liker ikke de små forsinkelsene, og vi liker ikke lugginga. 
Kameraet er greit nok, om enn noe uforutsigbart. 
Batterikvaliteten er midt på treet, og det suser uvant mye under samtaler. 
Ikke så mye at det er plagsomt, men du legger nok merke til det. 

Vi klarer likevel ikke glemme prisen. 
Du får mye for pengene, og hadde Blade vært ørlite raskere og litt mindre hårsår (lugging) kunne den klatret seg opp til en femmer. 
Det er mulig vi er litt gjerrig nå, og det føles litt smålig å kritisere en så billig smartmobil såpass grundig. 
Til gjengjeld påvirker tregheter i systemet den daglige brukeropplevelsen i en slik grad at en ikke kan overse det. 

Slik ståa er nå blir det derfor en firer, så får vi se om den kan argumentere seg fram til en ekstra prikk på terningen når Android 2.2 blir tilgjengelig. 

ZTE Blade 
