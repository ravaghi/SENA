Test:Samsung HMX-U10 HD-lommekamera 

Selv om et kamera tar opp i HD, er det ikke sikkert kvaliteten ser ut som HD. Hvordan klarer Samsung seg? 

Markedet for små HD-videokamera er i ferd med å eksplodere. 
Det er riktignok ikke en slik eksplosjon du ser på gamle dokumentarer om amerikanske prøvesprengninger i Nevada-ørkenen, men den litt mer stille typen, slike som gjerne foregår på innsiden når folk blir forelska. 

Samsung vil også være med på HD-leken, og med HMX-U10 leverer de i et lite, men likevel ganske mektig bidrag til sjangeren. 

Innsiden og utsiden først 

La det likevel være sagt med en gang, selv om mange av dere vet det allerede: 
Bare fordi spesifikasjonene lover en teknisk oppløsning på 1920 x 1080 med tretti bilder per sekund, er det overhodet ikke noen garanti for at resultatet ser bra ut. 
Før omverden når bildebrikken på i kamera, må den som kjent gjennom den lille bagatellen kalt optikk. 
Der kan det skje mye rart, og det kan skje mye rart i selve bildebehandlingsbrikken. 

Før vi ser på Samsung U10s bildekvalitet skal vi ta en kikk på selve apparatet. 

U10 er nemlig både liten og lett, ikke spesielt bredere enn et vanlig kompaktkamera. 
Den lille knekken øverst gir kameraet både et designgrep og et godt håndgrep. 
Skjermen på baksiden er ikke større enn to tommer, men selv om du bør se rett på skjermen for å unngå fargeforskyvninger gir den et greit nok bilde av det du fanger foran deg. 

Ønsker du å telle megapiksler har Samsung ganske nøyaktig 10.0 av dem. 

Noen bra knapper - noen dårlige 

Under skjermen finner du tre knapper som styrer hovedfunksjonene (opptak, avspilling, fotomodus), mens du under det igjen finner kontrollknappene som tar seg av menynavigeringen. 
Sistnevnte er ikke spesielt behagelige å trykke på, og gir ingen tilbakemelding på om trykket faktisk er registrert (annet enn i form av at noe skjer på skjermen, naturligvis). 

Menysystemet er enkelt, ikke spesielt pent, men funksjonelt nok til at du slipper de store irritasjonsmomentene - med noen unntak. 
Å slette en video- eller bildefil er for eksempel verken intuitivt eller kjapt gjort. 
"Meny", "OK", "OK", "Meny" er prosedyren for sletting, i tillegg til at du til slutt må bekrefte at du faktisk ønsker å foreta slettingen. 
Hvis en først har kommet seg så langt kan du være ganske sikker på at, ja, brukeren ønske faktisk å bli kvitt filmen eller bildet. 

Oppstartstiden er bra. 
Det tar rundt tre sekunder fra du trykker på på-knappen til bare 95 gram lette U10 er klar til å filme eller knipse bilder. 
Alt innhold lagres på et SD-kort, 

Men tar den opp bra video? 

En typisk forskjell på rimelige og ikke fullt så rimelige produkter er hvordan de klarer seg i dunkel eller regelrett dårlig belysning. 
Vi kan like gjerne ta de dårligste nyhetene først, og det er at Samsung U10 ikke akkurat skinner når lysstyrken utendørs er på sitt laveste. 

Vi filmet blant annet ute sent på kvelden, uten annen belysning enn gatelys og lysene fra leiligheter i Oslo sentrum, og selv om støynivået faktisk er akseptabelt, preges opptakene av et kraftig rødskjær. 

Det behøver ikke bety noe hvis alt du ønsker er å dokumentere at noe faktisk skjer, men hvis du ønsker en viss fargebalanse og enda mindre avhengighet av lys er kvaliteten middelmådig. 

Filmer du derimot i fullt dagslys blir resultatet, nær sagt naturlig nok, et helt annet. 
Kvaliteten stiger betraktelig, og bildekvaliteten er overraskende skarp og støyfri ved avspilling i full størrelse. 
Panoreringer skjer uten for store forstyrrelser i bildet, og fargegjengivelsen er bra - uten at det skinner som på et Blu-ray-opptak. 
Med en prislapp på 1400 kroner er ikke det så rart. 

Den største innvendingen vi har er eksponeringen, som stort sett er for kraftig når sola forsøker å snike seg med på deler av utsnittet. 
Resultatet er at videoen overeksponeres mot den delen av bildekanten der sola kommer inn, noe som ikke er en spesielt estetisk måte å håndtere lys på. 

U10 er også relativt følsomt for uønskede håndbevegelser, så du skal være stødig på hånda for å unngå at mange av opptakene dine ser ut som Lars von Triers første, spede forsøk på Dogme-film. 

Heldigvis har Samsungs beskjedne HD-kamera innebygget monteringsfeste for kamerastativ, slik at du enkelt kan bruke ekstrautstyr du eventuelt måtte ha liggende til dine andre video- eller digitalkamera. 

Den digitale zoomen, som bare fungerer hvis du filmer med 720-oppløsning, gjør heller ingen underverker for bildet. 
Ettersom det ikke finnes optisk zoom i kamera, er denne juksezoomen et slags kompromiss for de som ønsker seg nærmere motivet uten å flytte kropppen, men resultatet er mer støy og enda større følsomhet for rystelser i kamerakroppen. 

Konklusjon 

Joda, kameraet har svakheter. 
Vi ville naturligvis ikke godtatt ting som overeksponering i dagslys eller rødskjær ved filming i dårlig lys hvis det var snakk om et kamera til 6000 kroner. 

Det er det altså ikke her. 
Samsung U10 koster rundt 1400 kroner i riktig nettbutikk, og det er svært lite penger for et lommekamera som tross alt leverer bra bilder i full HD-kvalitet. 

Hvis du vurderer å slå til skal du likevel vite at videokvaliteten som kommer ut av mange av dagens kompaktkamera er minst like bra som det U10 presterer, ikke minst fordi optikken er noen hakk bedre. 

DinSide.no kommer snart med en kompaktkameratest som fokuserer på nettopp HD-video-kvalitet. 
I mellomtiden kan du sette deg i tenkeboksen med tenkehatten skrudd på full styrke. 
