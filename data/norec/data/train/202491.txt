Asus RT-AC66U
Dette er toppmodellen fra Asus, som vi har testet i en periode. 

Den nye ruteren fra Asus ligner til forveksling den tidligere toppmodellen RT-N66U, som vi testet i slutten av februar 2012. 
Forskjellen er at denne bruker AC-standarden, mens den forrige måtte klare seg med N-standarden. 
Selve enheten er ganske liten sammenlignet med en del andre rutere, men antennene er eksterne og ganske store. 

Tilkoblingene er de vanlige WAN pluss fire LAN, med Gigabit nettverksstøtte og 2 USB-porter for deling av skriver og lagring. 

Installasjon 

Installasjon av Asus sine rutere skjer uten CD. Kobler du til PC og åpner nettleseren kommer du rett inn i ruteroppsettet. 
RT-AC66U har det samme brukervennlige grensesnittet som forgjengeren, RT-N66U, og hvis du ikke har helt spesielle behov er du på nett i løpet av 30 sekunder. 

Typiske og anbefalte endringer som å endre navn på det trådløse nettet ditt eller aktivere gjestenett tar heller ikke mange sekundene. 

Tre modi 

RT-AC66U kan fungere i tre modi. 
Enten som vanlig ruter, som media-nettverksbro eller som rent aksesspunkt. 

Har du en nettverkstilbyder som bare leverer en IP-adresse ut av boksen, bruker du RT AC66U som ruter og utnytter alle dens egenskaper. 
Har du en nettverkstilbyder som leverer en boks med ruterfunksjoner kan du likevel få en optimal trådløs-løsning ved å bruke RT AC66U i aksesspunkt-modus. 

Vil du ha en optimal trådløs forbindelse til mediebruk bruker du to RT AC66U og setter den ene som nettverksbro, eller Mediabridge som Asus kaller det. 

Denne funksjonen har vi testet tidligere, du kan lese om dette i denne artikkelen. 

Andre funksjoner 

Dette er en ruter i den øverste klassen, og har støtte for mange avanserte funksjoner. 
Den støtter blant annet WDS (Wireless Distribution System) for å utvide dekningen ved bruk av flere RT-AC66U enheter som fungerer som ett stort system. 

Du har også prioriteringskontroll, brannmursinnstillinger, VPN, IPv6, port-forwarding og kontroll over andre avanserte parametere. 

Blant de mest interessante ekstrafunksjonene er USB-støtten. 
Ruteren har to USB 2.0 porter og du kan dermed koble til eksterne diskløsninger som kan deles mellom maskinene i nettverket. 

Du kan også dele filer og filområder på diskene på internett via AiDisk. 

Det er også USB-støtte for skrivere, for eksterne modem for 3G/4G og WiMax. 
Hvis hovedforbindelsen til internett via WAN-porten skulle falle ut vil ruteren automatisk koble til den trådløse internettforbindelsen. 

Nedlasting til nettverksdisk kan også administreres fra ruteren, selv om PC-ene ikke står på. 

Ytelse 

Vi har som nevnt allerede skrevet om bruk av to RT AC66U som nettverksbro eller Media bridge som Asus kaller det. 
Her fikk vi den klart raskeste trådløse overføringen vi noen gang har testet. 
Artikkelen finner du her. 

Vi har også testet RT AC66U med den eksterne USB-mottakeren USB-N66 fra Asus, som var en imponerende kombinasjon. 
Testen kan du lese i denne artikkelen . 

Da vi testet den lille USB-mottakeren fra ON networks sjekket vi også hvordan den fungerte sammen med RT AC66U, og resultatet finner du i denne testen. 

Vi har nå også testet med to bærbare og interne nettverksløsninger med 3 og 2 antenner, på henholdsvis Intel Centrino N-6300 og Intel 4965AGN. 

Konklusjon 

Konklusjonen er ganske klar, denne ruteren overgår alt annet vi hittil har testet når det gjelder brukervennlighet, egenskaper og ytelse. 

Den er lett å tilpasse til forskjellige bruksområder, gir overlegen trådløs ytelse uansett hva slags klienter du har med å gjøre, og du får NAS og nettskyfunksjoner nærmest på kjøpet ved å koble til en USB 2.0 disk. 

Vi har også brukt den sammen med mange forskjellige gamle og nye trådløsenheter og aldri støtt på noen form for problemer. 

Asus RT-AC66U 
