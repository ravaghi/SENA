Krig og krig
For mye av det gode. 

FILM: 

Enorm hær Kampen på den røde klippen er sagnomsust i kinesisk historie. 
Dramaet utspiller seg i år 208, under Han-dynastiet, og handler om krigsherren Cao Cao, som med sin styrke på nærmere 800000 mann forsøker å utslette den langt mindre sørlige styrken, styrt av krigsherrene Liu Bei og Sun Quan. 
Det endelige slaget står ved Den røde klippe, derav tittelen. 

Upåklagelig 
Hvis du har søkt etter en film som setter Sun Tzus krigsstrategier ut i livet, trenger du ikke lete lenger. 
Denne vestlige versjonen av «Red Cliff» er nemlig lite annet enn nettopp krigsstrategi, voldsomme kampscener, patosfylt heltemot og blod. 
Vi møter seks, sju hovedrollekarakterer, noe det muligens er rom for i den lange originalversjonen, men som her blir tre for mange. 
Minst. 
Det hele minner om en altfor lang hilserunde, der man sitter igjen med bare et navn, ens eget. 
Krigsscenene er i seg selv imponerende. 
Dette har kostet og det synes. 
Bildene er stilig og actionen velkoreografert. 
Kostymene er detaljrike og velgjorte og tablåene er til tider overveldende vakkre. 
Tidskoloritten er overbevisende, ja, rent håndverksmessig er det hele upåklagelig. 

Men man kommer ikke unna det faktum at «Red Cliff» er ensformig, i blant langt over grensen til det kjedsommelige. 
Jeg gikk lei etter en drøy time. 
Og da hadde krigen så vidt begynt. 
