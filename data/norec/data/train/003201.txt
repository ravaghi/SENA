Stolthet og fordom
Sjarm og kjærlighet. 

Kan det skvises mer film ut av Jane Austens 1800-talls bøker? 
Stolhet og fordom viser at svaret er et tydelig «ja»! 
Dette er en glimrende eventyrstund for alle som elsker romantisk kliss kledt i flotte kostymer og kulisser. 
Og jeg? 
Jeg innrømmer gladelig at dette var en hyggelig film å se – spesielt fordi jeg så den rett etter Saw 2. 

Elizabeth Bennett er nest eldst av fem søstre, alle ugifte. 
Det er problematisk på den engelske landsbygda i 1850. 

Når den rike ungkaren Bingley flytter inn på herregården like ved, aner fru Bennett utsikter til ekteskap for sin eldste datter, Jane. 
Men Bingley har en kamerat, den mørke og mystiske Darcy, som Elizabeth får et anstrengt og intrigefylt forhold til. 

Keira Knightley er et herlig midtpunkt som Elizabeth Bennett. 
Det er godt å se henne i et litt mer lunt hjørne enn i hennes forrige film, Domino. 
Selv om jeg ikke tror på filmen når Elizabeth kontinuerlig påstås å være mindre pen, ja, rett og slett stygg! 
Matthew MacFadyen heter den modige mannen som spiller Darcy, rollen Colin Firth eier etter BBCs tv-serie fra 1995. 
Han er en kjekk fyr og god skuespiller, men med Firths Darcy ganske friskt i minnet, blir MacFadyens versjon litt for bleik og anonym. 
Likevel gnistrer det tilstrekkelig rundt Knightley og MacFadyen når de spiller mot hverandre. 

Stolhet og fordom er regissør Joe Wrights spillefilmdebut etter å ha «øvd» seg med flere miniserier på tv. 
Han har full kontroll på historien, som fortelles uten unødvendigheter eller forvirrende avstikkere. 

Jeg liker også filmens billedbruk, for eksempel i store og potensielt vanskelige ballscener, der vi flyr gjennom flere rom i lange tagninger. 
Resultatet er en lekende lett filmfortelling som det er en drøm å følge med på. 
En drøm er også de fantastiske bygningene og det vakre landskapet historien befinner seg i. 

Dette er en god, gammeldags historie fortalt med sjarm og kjærlighet. 
Foruten Keira Knightley og Matthew MacFadyen er filmen full av fine prestasjoner av klasseskuespillere som Rosamund Pike, Brenda Blethyn, Donald Sutherland og Dame Judi Dench. 
Og jeg kunne listet opp mange flere grunner til å se Stolhet og fordom. 
Men nå er det på tide å la deg oppdage resten av filmen selv 
