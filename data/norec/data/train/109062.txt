Plateanmeldelse:Sassybeat - «Snakes And Ladders» 

Mye talent, for mye produsent. 

Askerjentene Anna Pettersdatter Melkild og Ingrid Rennemo var bare 15 og 16 da de for tre år siden fikk kalddusjen det er å være stort forhåndstips til Bylarm - uten medvind i etterkant. 

P3 responderte endog ved å ta den skjønne, Knut Schreiner-produserte singelen «The Mouse And The Bear» bort fra spillelisten sin. 

Nå er albumet her, med tre andre produsenter involvert. 
Det har gitt platen et visst kokker-og-søl-preg. 
Synd, for Sassybeat låter ganske distinkte på sitt beste. 

Om det er én ting en debutplate skal gjøre, er det jo å etablere et eget uttrykk. 
Duoen er åpenbart ambisiøs, og lager velklingende folkpop som tar både livet og kunsten på alvor. 
De harmonerer fint sammen, på en tiltalende stram måte, og skyr ikke komplekse arrangementer. 

«Snakes And Ladders» satser på en miks av søtsaker og saltsnacks. 
Heldigvis med overvekt av sistnevnte, for jo strengere Sassybeat låter, jo mer overbevisende er de. 

Når de går for lett underholdning faller det grundig gjennom, som på «Four People» og «Backwards», det høres ut som Marit Larsen med oksygenmangel. 

Noe mer livserfaring hadde tjent dem godt, man får i alle fall den følelsen når man måler denne platen opp mot fjorårets smellvakre debut fra Mona & Maria. 

Men begavede er de. 
Og «Snakes And Ladders» bør gi dem sjansen til å begå den virkelig gode platen de antagelig har i seg. 

BESTE LÅT: 
«When You Laugh» 
