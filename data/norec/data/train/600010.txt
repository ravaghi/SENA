Lettvekter i tungvektsklassen
Action/drama/krigsfilm 

USA 2014 

Regi: 
George Clooney 

Manus: 
George Clooney 

Skuespillere: 
George Clooney, Matt Damon, Cate Blanchett, Bill Murray, John Goodman, Bob Balaban, Jean Dujardin, Hugh Bonneville, Dimitri Leonidas 

Aldersgrense: 
11 år 

Egnethet: 
Ungdom/voksen 

En spesialgruppe med kunsthistorikere og museumskuratorer får i oppdrag å ta tilbake verdifull kunst som nazistene har stjålet, før tyskerne ødelegger alt på Hitlers ordre. 
Filmen er løst basert på boken "The Monuments Men" av Robert M. Edsel, og George Clooney har både skrevet filmmanuset, regissert og spiller en hovedrollene. 

I de øvrige rollene finner vi blant andre Matt Damon, Cate Blanchett, John Goodman, Bill Murray og Hugh Bonneville, og alle leverer varene. 
Likevel har jeg blandede følelser rundt denne filmen. 

Den virkelige historien om de virkelige Monuments Men (345 menn og kvinner), som risikerte sine liv for å redde kultur— og kunstskatter og bringe dem tilbake til sine rettmessige eiere, er en sterk historie. 
Det er derfor litt vanskelig å svelge at filmatiseringen minner veldig om "Ocean’s Eleven". 

Men ser en bort fra det, og bare nyter filmen for filmens skyld, er den absolutt underholdende og severdig. 
Og selv om Clooney har tatt en god del kunstneriske friheter, får han også frem fakta. 
Jeg mener likevel filmen hadde potensial til å bli så mye mer enn bare lett underholdning, og skuespillerne rommer også mye mer enn de får vist her. 
Filmen blir litt som en lettvekter i tungvektsklassen. 
