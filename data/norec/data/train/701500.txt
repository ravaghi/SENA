Tøffere og mykere Thor
En voksnere Thor, mer romantikk og enda mer pompøst. 
Oppfølgeren om superhelten fra norrøn mytologi er hakket kvassere enn eneren. 

I den første filmen om den norrøne tegneseriehelten Thor fra Marvels serieunivers var Odins eldste sønn ung, bråkjekk og krigskåt, og rotet både seg selv og Åsgard opp i vanskeligheter. 
Så havnet han i New Mexico i riket han kaller Midgard, og fikk blant annet hete følelser for astrofysikeren Jane, før han vendte tilbake til Åsgard og nedkjempet møkkabroren Loke. 

I "The dark world" har to år gått. 
Thor har lært leksa si, og har gjenopprettet fred i alle de ni rikene. 
Han savner Jane, og Jane savner ham på jobb i London. 

Fiendtlig folk 

Det de ikke vet, er at en fiendtlig folk fra svunne tider, ledet av hevngjerrige Malekith, returnerer. 
Målet er, uvisst av hvilken grunn, å sende universet tilbake til mørket. 
På finurlig vis blir Jane innblandet, da hun kommer over en merkelig portal i en nedlagt bygning. 
Og for å redde både Jane og hele universet må Thor igjen trosse Odin og legge ut på et ekstremt risikofylt oppdrag. 
Forvent mye drama, store slag og passe doser romantikk! 

Regissør Kenneth Branagh har overlatt stafettpinnen Game of Thrones-regissør Alan Taylor. 
Han skrur til med et mindre gullglitrende og tøffere Åsgard, grandiose, Star Wars-aktige effekter og enda vakrere og svulstigere musikk. 
Det kler eventyrfilmer av denne sorten – hvorfor ikke like godt ta kitschen helt ut? 
Toeren er atskillig freskere enn eneren (2011), men Thor-universet lider fortsatt av at kulissene og landskapene (mange av dem er filmet i Norge) ser for hjemmelagede ut. 

Bråk og flimmer 

Filmen om Thor er reinspikka underholdning av den bråkete, flimrende sorten, der det er vanskelig å se logikken i konfliktene. 
Men aldri kjedelig, og med et par virkelig store, uforglemmelige scener. 
