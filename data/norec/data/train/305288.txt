Romantisk atmosfære garantert
Madeleine Peyroux's femte soloalbum er velegnet for stearinlys og rødvin. 

ALBUM: 
Delikat er det ordet som først stiger opp i vokabularet når denne plata skal beskrives. 
Her er det ikke mye ulyd eller motstand. 

Madeleine Peyroux's femte soloalbum siden debuten i 1996 er spilt inn i New York, med et kremlag av musikere, blant dem Tom Waits-gitarist Marc Ribot og New Orleans-pianisten Allen Toussaint, som er med i New Orleans-TV-serien «Tremé». 

Albumet er produsert av Craig Street, som har jobbet med ørekilende vokalister som k.d.lang og Norah Jones. 
I all sin kammerjazz-velklang er dette likevel et album som gjør inntrykk. 

Peyroux's Billie Holiday-slørete stemme flyter over et komp som duver under henne som dønninger. 

Foruten Beatles' «Martha My Dear», Bob Dylans «I Threw It All Away» og en følsom versjon av Robert Johnsons «Love in Vain» har Peyroux bidratt til de fleste låtene, blant andre sammen med Bill Wyman. 
Stearinlys og rødvin! 
