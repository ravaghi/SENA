Fattar du?Fattar du! 
Nej, inte alls 

Her kommer "Snabba cash"-film nr. 3 som lar tre bander av ulik etnisk herkomst bekjempe hverandre i det uendelige. 
Puh. 
Dette er Sverige, uten at en eneste normal Medel-Svensson dukker opp. 

"Snabba cash — Livet deluxe". 
Regi: 
Jens Jonsson. 
Med: 
Joel Kinnaman, Matias Varela, Dejan Cukic, Martin Wallström, Madeleine Martin, Annika Ryberg Whittembury med flere. 
Sverige 2013. 
2 timer 7 minutter. 
Aldersgrense: 15 år. 
Egnethet: Ungdom/Voksen. 

Det eneste positive må være at hovedrolleinnehaveren fra film 1 og 2, den usympatiske BI-studenten, dopdealeren og forretningssvindleren Johan "JW" Westerlund, er kraftig tonet ned. 
Han surrer rundt i Los Angeles og leter etter sannheten om søstra som levde et farlig natteliv i Stockholm. 

I stedet handler det mest om serberen Radovan med det ville, slitsomme blikket (Dejan Cukic), hans datter og en bråte med machomenn som driver hans mafiaforretninger. 
Nei, forresten, hovedrollen innehas av Jorge (Matias Varela) og en spansktalende gjeng som skaffer seg 101 millioner snabba cash ved hjelp av tidenes bankran. 
Og som om ikke det var nok, dukker en tredje bande opp i kjappe firehjulstrekkere og vil ha tak i utbyttet. 

Så driver de på da, i over to timer med actionscener der kulene smeller, granatene eksploderer og blodet spruter, men spenningen uteblir. 
Politiet, undrer du. 
Det representeres av en tynn fyr som ligner en snill speidergutt (Martin Wallström). 
Noen får for seg at han kan spille serber og få selveste mafiabossen til å tro han er av dem og et godt parti for dattera. 
Troverdig? 
Pøh. 

Innimellom hevnerslagene forelsker et par helter seg, i mafiadattera og i den uskyldige jenta. 
Slikt tilfører machogutta et snev av følelser, men det ender mest i sentimentalitet. 

Man må inderlig håpe svenskene gir seg med "Snabba cash" som en trilogi. 
Men hvem vet. 
Regissør Jens Jonsson lar nok folk overleve til at man kan lage "Snabba cash 4". 
Sukk. 
