Historien om Pi
Ang Lee gir meg troen på 3D! 

Historien om Pi inneholder noen av de vakreste bildene du noen gang har sett. 
En fargerik dyrehage, et dramatisk skipsforlis, en fantastisk stjernehimmel og andre syn som ikke skal avsløres, alt i 3 praktfulle dimensjoner. 

Ang 
Lee har rett og slett laget en film som gir meg troen på 3D som framtidig standard. 
Selve historien som fortelles er en beundringsverdig fabel, men den føles litt for lett. 

Jeg blir ikke beveget av begivenhetene slik jeg burde blitt. 
Ang Lee legger an til en tone som gjør meg litt distansert fra filmens hovedfigur. 

En helt utrolig situasjon 

En forfatter besøker Pi i Canada. 
Han har hørt at han har litt av en historie å fortelle. 
Og Pi forteller om sin oppvekst i familiens dyrehage i India, og hvordan de skulle reise med dyra til Amerika. 

Men skipet forliser, og plutselig befinner 
Pi seg i en liten redningsbåt på Stillehavet sammen med en sjimpanse, en hyene og en bengalsk tiger! 

Filmen bygger altså på en helt utrolig situasjon, og det er skikkelig spennende å følge med på hvordan 
Pi løser de problemene som naturlig nok oppstår. 
Han må bruke all sin kløkt for å overleve, siden enkelte av medpassasjerene om bord anser ham som mat. 

Ang Lee forteller disse scenene med god spenningsoppbygging. 
Interaksjonen mellom menneske og dyr virker absolutt troverdig, og bruken av effekter er umulig å spore. 

Virker en smule distansert 

Det filmen gjør best rent visuelt, er å skape illusjonen av liten båt på stort hav. 
Jeg tror fullt og helt på at Pi virkelig befinner seg langt til havs. 
Aleneheten er påtagelig. 

Så stusser jeg litt over at Pi makter å holde motet oppe. 
Kan det være snakk om ungdommelig overmot? 

Den unge Pi spilles av Suraj Sharma, som debuterer som filmskuespiller. 
Han gjør ingen dårlig innsats, men jeg sliter med å knytte emosjonelle bånd til rollefiguren hans. 

Den eldre 
Pi spilles av Irrfan Khan, som ikke har store muligheter til å endre min oppfatning av rollefiguren. 
Han virker selv en smule distansert til sin egen historie, men det kan ha sine årsaker. 

Ang 
Lee har laget en flott film, som inneholder velkomponerte scener du vil huske for sin visuelle skjønnhet. 
Hadde filmen gjort like stort inntrykk på hjertet, hadde dette vært en skikkelig fulltreffer. 

Men Historien om Pi er «bare» en god film, med en vill historie, nydelig miljøskildring og noen uventede vendinger i vente. 
Og om du er 3D-tviler, bør du virkelig gi den en sjanse! 
