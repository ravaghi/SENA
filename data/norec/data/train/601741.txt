En stemme for de stemmeløse
Han gjorde konsert under Protestfestivalen i fjor. 
Det er lett å skjønne at Capital-«X» er invitert i år også til konsert kommende fredag. 

For denne mannen brenner. 
Han har en brennende sjel med et sterkt budskap. 
Capital-«X» kaller seg stemmen for de stemmeløse. 
Det gjør han etter å ha sett og opplevd hva som fins av urettferdighet og korrupsjon på begge sider av murene. 
Han er oppvokst i Brooklyn, og hadde en vanskelig oppvekst med foreldre fra Latin-Amerika. 

Capital-«X» sin rap er blodig alvor. 
Verken han eller andre bør forsvare lovbrudd og kriminalitet, og det er heller ikke det dette handler om. 
Det handler om kampen for rettferdighet og menneskerettigheter. 
Capital-«X» er med andre ord en politisk aktivist. 
Han kaller selv det han gjør for «Raptivism». 

Det gjør godt å høre en rapper som ikke bare skryter av seg selv og forteller om alle de fete festene, men som bruker sin stemme i en meningsfull kamp. 
Det ekstra flott å høre at han og hans medhjelpere også har et sterkt grep om rytmene, grooven og lydkulissene. 
Låtene er gjennomgående sterke med mange friske introer fra ulike taler og hendelser. 
Dette lange og innholdsrike albumet på over 73 minutter er full av substans og sterke vibber. 
Det er nesten litt nifst å dykke ned i den substansielle dybden av dette. 
Prøv likevel. 
