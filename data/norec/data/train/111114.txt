Spillanmeldelse:«Mario vs. Donkey Kong: 
Mini-Land Mayhem!» 

De gamle fiendene Mario og Donkey Kong har plaget hverandre i 30 år, og har ingen planer om å slutte. 
Heldigvis. 

«Mario vs. Donkey Kong» bygger på arkadespillet fra 1981, der Donkey Kong står på toppen av et stillas og kaster tønner etter den lubne rørleggeren. 
Vi får si de eldres med stil, disse rivalene. 

For i «Mario vs. Donkey Kong: 
Mini-Land Mayhem» byr de på sjarmerende lommeunderholdning, perfekt tilpasset det bærbare formatet. 

Dette er imidlertid langt fra typisk plattformhopping, som vi er vant til fra Mario. 
Her styrer du ikke Mario direkte, din jobb er å bygge broer, plassere ut trampoliner og time kanoner for å guide små, selvgående Mario-figurer til utgangen på hvert nivå. 

Det er med andre ord et typisk puzzlespill, hvor du skal prøve, feile og prøve igjen for komme til utgangen - og helst samle alle myntene på veien. 

Det tar litt tid før det blir skikkelig vanskelig, men det lykkes likevel i å holde seg interessant hele veien. 
Hver nye verden byr på små endringer i gameplay. 
Noen nivåer introduserer rullebånd, mens andre byr på stiger og skumle fiender. 
Det gjør ikke bare hver verden unik, men krever også at du tenker gjennom gamle overlevelsesteknikker på nytt. 

Hver verden avsluttes med en underholdende bosskamp mot Donkey Kong - noen virkelig retroinspirerte godbiter. 
Gameplayet er i prinsippet det samme, men spillere med noen år på baken vil definitivt nikke anerkjennende til den sinte apekatten i toppen av stillaset. 

Første gjennomspilling tar ikke så lang tid, men spillet er langt fra over. 
For det er nå det begynner å bli utfordrende, med flere figurer som skal holdes styr på, og mer kompliserte regler å forholde seg til. 

Dessuten kommer ekspertbaner, minispill og spesialbrett, pluss en imponerende gjør-det-selv-del, hvor du kan bygge dine egne brett og dele med andre via internett. 
Mer enn nok å henge fingra i, med andre ord. 

Det gjør «Mario vs. Donkey Kong: 
Mini-Land Mayhem» til en nydelig liten munnfull mens vi venter på Nintendos nye håndholdte konsoll som lanseres 25. mars. 

CARL THOMAS AARUM 

PS: 
Spillet lanseres 4. februar. 

Plattform: 
Nintendo DS Genre: 
Puzzle Alder: 3+ Utvikler: 
Nintendo Utgiver: 
Nintendo 
