Trio Mediaeval:«Soir, dit-elle» 

(ECM) 

Fascinerende flettverk av tider, toner og tre velklingende kvinnestemmer. 

Linn Andrea Fuglseth, Torunn Østrem Ossum og Anna Maria Friman har med Trio Mediaeval skapt et ensemble med så sterkt særpreg at det nærmest setter komponistene i skyggen. 
Ikke sånn å forstå at de presenterer dårlig musikk på sin nye plate «Soir, dit-elle», men det er de tre stemmene, som gjennom årevis av arbeid er smidd sammen for å synge musikk fra middelalder og renessanse, som gir platen sin helt unike kvalitet. 

En messe fra 1400-tallet, signert Leonel Power, ligger selvsagt godt til rette for trioen i all sin tekstnære inderlighet. 
Innslagene av ny musikk - av Gavin Bryars, Oleh Harkavyy, Ivar Moody og Andrew Smith - er flott komponert ut fra og flettet inn i den gamle. 
Om den likevel klinger litt mer utprøvende, skaper trioen en utsøkt helhet, i en spennende balansegang mellom sammensmelting og individualitet. 
