60-tallsskurring
Kommer du fra Minneapolis i Minnesota, er sjansene brukbare for norsk avstamning. 
Gitarist Ian Nygaard høres i hvert fall ut som om han har røtter på denne siden av Atlanteren. 
Sammen med vokalist Jordan Gatesmith, bassist Max Petrek og trommis Rory MacMurdo utgjør han kvartetten Howler. 

De debuterte i 2012 med "America give up". 
På album nummer to har de hatt et ønske om å nærme seg 60-tallsrocken a la Yardbirds, Del Shannon og Rolling Stones' mer psykedeliske periode. 
Samtidig har de ikke gitt slipp på sitt slektskap med Replacements og Ramones, bare hør den kjappe surfpønken i "Drip". 
Ti kutt gjøres unna på 27 minutter, så du rekker ikke å kjede deg. 
Deilig sommerrock. 

Beste spor: 
"Drip", "Don't wanna", "In the red", "Here’s the itch that creeps through my skull", "Indictment". 
