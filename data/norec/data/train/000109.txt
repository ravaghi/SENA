Californication s04
Hollywoods største mannehore er ikke lengre stjerna i sin egen serie. 

Det er noen tv-serier som får seks timer til å fly av gårde som ingenting. 

Californication er en av disse seriene, og den underholder stort med et persongalleri og en tematikk som får deg til å sette kaffen i halsen opp til flere ganger. 

Forfatteren Hank Moody (David Duchovny) er en av vårt tids største tv-rundbrennere og dras stadig mellom sine to verdener. 
I den ene er han far til Becca (Madeleine Martin) og sammen med sitt livs kjærlighet, Karen (Natascha McElhone). 

I den andre våkner han opp i bilen sin avdrukket og gjennompult, gjerne sammen med agenten sin Charlie (Evan Handler), den andre store kjærligheten i livet hans. 

To verdener 

I fjerde sesong av serien blir Hank tiltalt for seksuell omgang med en mindreårig, etter det ble kjent at han hadde sex med datteren til Karens samboer i sesong 1. 

Det er derfor klart at sesong 4 byr på like mye krangling og slamring av dører i Hanks familieverden som tidligere, samtidig som vi får se en god dose galskap fra Hanks mørke og uanstendige verden. 

Hvor er historien? 

Hank får virkelig smake på Hollywood i sesong fire, da det viser seg at boka hans skal bli filmatisert. 
Her får vi et innblikk i den merkelige kulturen og praksisen i verdens største filmindustri, samtidig som temaet introduserer en rekke gode bifigurer som heltene våre kan leke med. 

Artikkelen fortsetter under Hank og to av hans mange seksualpartnere. 

Biroller som skinner 

Det morsomste med sesong 4 er uten tvil birollene. 
Rob Lowe spiller en skuespiller som i en fjern verden får meg til å tenke på hvordan Brad Pitt hadde vært på syre. 

Eiendomsmegleren som agenten Charlie dater er heller ikke helt rett vatret med utsagn som "I was just telling him I started my period and that my cherry poppin' daddy needs to earn his red wings". 

Charlie går gjennom en slitsom skilsmisse fra den grovkverna kjerringa si, Marcy. 
Ei dame som er så fæl i kjeften at jeg misunner de som har fått overhøre leseprøvene til denne gjengen før innspilling. 

Becca har også begynt å bli voksen, og det viser seg at eplet ikke faller langt ifra treet i en scene hvor hun sitter dritings og forteller pappa at hun ikke klarer å overtale gutter til å la henne suge dem. 
(Pappa Moody sin reaksjon her er for øvrig verdt å få med seg.) 

Charlie dater denne kvinnen et par episoder. 
Hun er fantastisk. 

Horing og herjing 

Sesong 4 av Californication er hverken et steg opp eller et steg ned fra sine foregående sesonger, og er til tider litt ujevn i hvor den legger fokuset sitt. 
Det er gøy med horing og herjing, men noen ganger mister serieskaperne grep om hva slags historie de egentlig prøver å fortelle. 

Serien flytter seg raskt fra krangel til sex og tilbake igjen, uten å egentlig gi figurene noe særlig tid til å agere mot hverandre. 
Humoren er Californications sterkeste kort, men serien hadde absolutt ikke blitt dårligere om dramaet hadde mer tyngde og gjorde mer med publikum. 

Selskap til middagen 

Californication er den perfekte middags-tv-serie, hvor hver episode på rundt en halvtime gir deg noe fra Hanks to verdener før han forsvinner i et hav av selvmedlidenhet, sprit, og en eller annen klassisk rockelåt. 

Likevel merker jeg at jeg gjerne skulle sett ham leve lykkelig, om ikke i alle sine dager, men i hvert fall for et par episoder før han ramler nedi noen vilkårlige kvinnfolk, og føkker til alt enda en gang. 
