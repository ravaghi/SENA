Jamie Foxx:«Unpredictable» 

(J/Universal) 

Foxx har blitt en populær gjest på høyprofilerte hip hop-plater, og selv om gjestelistene han figurerer på ofte plukkes ut etter PR-hensyn, skal vi ikke ta fra «Ray»-skuespilleren at han synger bra. 
Innsatsen hans på Kanye Wests «Gold Digger» er allerede musikkhistorisk. 

Men på egen hånd går han fullstendig på trynet. 
Hans forsøk på å «sette fyr på soverommet» resulterer snarere i et ønske om å sette fyr på platen, stinn som den er av stiv, klønete, egoseksuell R&B. 
Gjestelisten er A-klasse: 
Kanye West, Snoop Dogg, Mary J. Blige, Common, The Game - og den gjør intet annet enn å styrke inntrykket av et kjipt forretningsforetagende. 

På avslutningslåten synger han til sin avdøde mor, og forteller at hun ville vært stolt av sin sønn. 

Hun ville antagelig kvittert med noe slikt: 
«Jamie, jeg har vært det lenge, men nå må du passe deg litt.» 
