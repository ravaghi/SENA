Sjattert sjarm
Med subtile vendinger mot åttitallet og melodisk stålkontroll treffer Hjerteslag igjen midt i det sentimentale rockhjertet. 

Jeg var småstreng mot Hjerteslag da de spilte på Øyafestivalen i sommer, noe som først og fremst skyldtes at settet de spilte der føltes noe monotont - en innvending som man også kan ha om man bare har hørt stykkevis på bandets singler opp gjennom den foreløpig to album lange karrieren. 

Imidlertid utvider stadig bandet sitt eget handlingsrom, uten å slippe det som også er magien deres: 
Evnen til å innkapsle og melodisette Robbie Eideviks følelsesregister til den grad at alt han synger føles viktig og allmengyldig - mens tilhørernes armer strekkes mot været i ren refrengglede. 

Alt dette er på plass på "Skyggesiden", en ny singel fra det man må anta er et kommende tredjealbum. 
Med et anslag som til forveksling minner om åttitallsgenistreken "The Unguarded Moment" av The Church er dette en imponerende outsiderhymne som elegant føyer seg inn blant bandets peneste singler. 

❤️ Elsker ❤️ 

Den klare lyden, de rene gitarlinjene og varme melodier kler det ellers regntunge bandet svært godt. 
En elegant vri mot åttitallet i lydbildet er også skikkelig kledelig. 
Og tekstlinjen "Det er ti tusen timer siden siste gang hun løp ifra deg". 

? 
Elsker ikke ? 

Låten er trygg på seg selv, kanskje litt for trygg, og jeg tar meg mer og mer i å ønske å høre bandet gå i enda flere uventede retninger. 
