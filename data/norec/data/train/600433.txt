Hard og kontant actionthriller
Svenske Daniel Espinosa (f.1977) er utdannet fra Den Danske Filmskole. 
Etter utdannelsen har han laget tre helaftens spillefilmer, en dansk og to svenske. 
Den siste var thrilleren "Snabba Cash" (2010) etter Jens Lapidus roman. 
Den spilte inn anselig mange penger i Skandinavia og er det noe som vekker oppsikt i Hollywood, er det en regissør med inntjeningsevne. 
Han fikk flere tilbud fra "Mekka" og hans internasjonale debut heter "Safe House", en actionthriller, med kraftigere trykk på action enn thriller. 

Det er en standardfilm innen denne sjangeren, med kyniske CIA-agenter i felten, her i Cape Town, Sør-Afrika, med en tape mange vil drepe sin egen mor for å få tak i, med forræderi på høyt plan, med rutinerte likvidasjoner, med høk over høk opplegg. 
Et spill der sannheten er det første som drepes. 

Selv om filmen, som berørt, bryr seg mer om actionbulder enn om sublime karaktertrekk og de fine tråder i spionasjens verden, er det en intens film. 
Daniel Espinosa gir oss et meget fingerferdig actiondrama, fykende energisk og drønnende fartsfylt: 
Kabång! 
Vroom! 
Kofåång!. 

Og skuespillerne på sin side leverer absolutt varene: 
Den formsikre og bunnsolide Denzel Washington. 
Ryan Reynolds overbeviser med like deler handlekraft og frykt. 
Og flere bipersoner formgir sine skikkelser med dreven erfaring, deriblant Brendan Gleeson og Sam Shepard. 
