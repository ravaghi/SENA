Michael Jackson:«The Ultimate Collection» 

(Epic/Sony) 

Selv de flotteste CD-boksene har en tendens til å bli stående i hyllen, ikke sant? 
Og å spille dem kan ofte gi en følelse av å studere musikk, snarere enn å lytte til eller nyte den. 

Grunn derfor, kanskje, til å heller anbefale innkjøp av «Off The Wall» (1979), «Thriller» (1982) og en god Jackson 5-samling fremfor denne, en firedobbelt dokumentasjon av hele Michael Jacksons karriere, komplett med en hel konsert fra «Dangerous»-turneen på en medfølgende DVD. 

Spesielt siden historien som fortelles på CD nummer fire; den om Jacksons livløse, overveiende gledesfattige post-Quincy Jones-fallitt som både musiker og - kan det se ut til - menneske, er en vi gjerne skulle vært foruten. 
Bedre, da, kan hende, å nyte noe av den mest absurd energiske soulpop'en («I Want You Back», «Dancing Machine») og åndeløst, åleglatt perfekte dansemusikken («Don't Stop 'Til You Get Enough», «Rock With You», «Wanna Be Startin' Somethin'») et sted der du lettere kan bli servert den i mer hensiktsmessig lettilgjengelige porsjoner. 

MORTEN STÅLE NILSEN 
