Packard Bell Vibe 300
MP3-TEST: 
Stadig flere MP3-spillere dukker opp på markedet, og i disse dager prøver vi et alternativ fra Packard Bell. 
Er det noe bra? 

Etter iPods suksess vil de aller fleste data- og elektronikkprodusenter forsøke seg med sine MP3-alternativer, noen med hell, noen uten. 
Packard Bell er kanskje ikke det selskapet vi forbinder med MP3-spillere, men produsenten har likevel en del modeller i sin portefølje. 

Blant de nyeste produktene i klassen er Vibe 300, en 6 GB spiller, med fargeskjerm og støtte for visning av både video og bilder. 
Spørsmålet er selvsagt om den klarer å konkurrere mot de mer etablerte merkene. 

Billig følelse 

Vi må innrømme at førsteinntrykket ikke er spesielt imponerende. 
Ikke bare er spilleren stor (til å være en 6 GB-modell), den er også preget av billig plastikk, som ikke akkurat gir noe særlig kvalitetsfølelse. 
Vi synes ikke designen er spesielt estetisk heller. 

Utviklerne har plassert en trykkfølsom overflate nedenfor skjermen, en løsning som ligner litt på de nyere Creative-spillerne. 
For å betjene spilleren trykker du altså på de riktige symbolene, og all menynavigeringen og avspillingsstyringen foretas via disse. 

Selve skjermen er relativt liten, men viser i det minste menysystemet i fine farger. 
Oppløsningen er imidlertid ikke dramatisk høy (128x160 piksler, 65.000 farger), så bildet blir ganske kornete. 

Vi merker fort at brukeropplevelsen blir ødelagt på grunn av den trege responsen på den trykksensitive overflaten. 
Til tross for at menysystemet er enkelt og lettfattelig, reagerer spilleren tregt eller ikke i det hele tatt, og vi må ofte trykke flere ganger og havner gjerne på helt feil menyvalg. 

En egen tilbake-knapp kan også holdes inne i et par sekunder for å åpne en kontekstsensitiv meny, der du kan stille inn ytterligere parametre. 
For å justere lydkvaliteten, for eksempel, må du åpne denne menyen mens du spiller av musikk, da vil du få muligheten til å endre EQ-innstillinger og øke basstyrken. 

Lett å overføre 

Én ting vi er opptatt av når vi prøver en ny MP3-spiller, er hvorvidt det er nødvendig å installere eget programvare for å overføre filer. 
Det var derfor gledelig å oppdage at Vibe 300 plugges bare rett inn i USB-porten, og det er bare å overføre filene til riktige mapper. 
Vi kan altså flytte både musikk (MP3 eller WMA), JPEG-bilder og videoklipp. 

Dessverre er det ikke spesielt nyttig å se på verken bilder eller video på den lille skjermen. 
Oppløsningen er lav, og det hele ser kornete og uklart ut. 

Det er faktisk også mulighet for å sette inn minnekort rett inn i spilleren  kort av SD/MMC-typen støttes, og du kan overføre filer fra kortet direkte til harddisken. 
Du kan også koble et kamera rett inn i spilleren via USB, og overføre bilder. 

Det er også mulighet for FM-radio, men denne funksjonen krever at du kjøper tilleggsutstyr. 

Mulighetene er der, men... 

Spilleren har med andre ord godt med funksjoner  den kan spille diverse multimediefiler, ta i mot minnekort, utvides med radiostøtte, den har også stemmeopptak og andre muligheter. 
Problemet er at selve brukeropplevelsen ikke lever opp til forventningene i det hele tatt. 
En ting at spilleren ikke er spesielt pen, men det at den trykksensitive overflaten er lite responsiv er verre. 

Skjermen er heller ikke så imponerende, som vi allerede har nevnt. 
Lydkvaliteten på de medfølgende øreproppene er også elendig, det er strengt tatt nødvendig å investere i bedre hodetelefoner om du ønsker å få noe nytte ut av Vibe 300. 
Men selv med våre yndlingsørepropper fra Creative, som leverer fabelaktig lyd, var bassen noe skurrete og svak. 

Til slutt er ikke batterilevetiden noe å skryte av  bare 10 timer holder generelt ikke. 
Så kan vi anbefale denne spilleren? 
Det finnes mange alternativer, og mange av de er mye bedre. 
Det eneste som skiller Vibe 300 ut av mengden er minnekortstøtten, men det i seg selv er ikke nok. 
Vi hadde heller brukt noen ekstra kroner, og kjøpt en Creative Zen Micro Photo, for eksempel. 
