Kaizer Gogol
Sted: Enga. 
Publikum: 
Ca 5500 

Norge har sitt Kaizers Orchestra. 
Resten av verden har Gogol Bordello. 

Amerikanerne skapte sigøynertilstander i teaterleiren foran Enga-scenen under Øya, akkurat slik de gjorde under Quart i fjor. 
Denne konserten kan faktisk godt ha vært den mest utagerende og feststemte i hele Øyahistorien. 
Utkledd som en gjeng rømte og rufsete pirater fra et østeuropeisk bordell - inkludert en felespiller som så ut som Willie Nelsons fortapte sønn - serverte de et timelangt hemningsløst party med balkanrytmer og hissig pønk som tvillingsjeler i det musikalske uttrykket. 

Den svette seansen kan best beskrives som om hele Les Negresses Vertes giftet seg med romani-gledespiker på et nedslitt tivoli med Johnny Rotten som toastmaster. 
- et bryllup som høyst trolig ikke er ferdig ennå. 
"Step'n die" sto det på den lille sceneplattformen til Gogol Bordellos elleville vokalist - en plattform han derfor selvfølgelig vendte tilbake til under hele konserten. 
Den holdningen sier egentlig det meste om hele denne konserten! 

STEIN ØSTBØ 
