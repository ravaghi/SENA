Big Love
Flere av HBO’s store tv-serier har gått i grava, men det er noen igjen. 

De to første sesongene av ”Big Love” er nå ute på DVD i Norge, og er en kvalitetsserie som fester et godt grep om du lar den få noen episoder på seg. 

Den har kanskje et spesielt utgangspunkt, nemlig polygami i en mormon-familie, men handler i bunn og grunn om dagligdagse problemstillinger som de fleste parforhold opplever. 
Den største forskjellen er at i ”Big Love” er det tre-dobbelt av alt. 

Bak fasaden 

Bill Henrickson (Bill Paxton) er en fremgangsrik varehuseier i Utah. 
Bak fasaden er han mormoner og gift med tre kvinner, men må holde dette skjult for omgivelsene. 

Serien følger polygami-ekteskapenes gleder, sorger og utfordringer, samt det betente forholdet mellom familien Henrickson og det avsidesliggende mormonsamfunnet Juniper Creek, ledet av Bills svigerfar, Roman (Harry Dean Stanton). 

Sterke personligheter 

Ved første øyekast er flerkoneriet det umiddelbart mest interessante. 
”Big Love” gjør seg ferdig med spørsmålet om seksuell tilfredsstillelse av tre kvinner allerede i første episode. 
Ferdig med det. 
Så kan det virkelig interessante begynne, nemlig interaksjonen mellom Bill og hans tre koner, og forholdet damene imellom. 

Barb, Nicolette og Margene er tre sterke kvinner med helt forskjellige personligheter. 
Det fører til en rekke utfordringer, konfrontasjoner og krangler, men den store respekten og kjærligheten til hverandre ligger alltid i bunn. 

Rollene godt besatt 

Rollene i ”Big Love” er eksepsjonelt godt besatt. 
Bill Paxton virker kanskje ikke som det mest opplagte valget i hovedrollen, men fungerer utmerket som en hverdagsamerikaner i en spesiell livssituasjon. 

De tre konene spilles glimrende av Jeanne Tripplehorn, Chlöe Sevigny og Ginnifer Goodwin, som har tre klart definerte personligheter, og gir serien liv og energi. 

En annen favoritt, Harry Dean Stanton, er tidvis skummel som mormon-høvdingen Roman, men også han gis spillerom til å utvikle figuren til mer enn en to-dimensjonal antagonist. 

Kvalitet i alle ledd 

I USA har ”Big Love” ikke blitt den suksessen HBO hadde håpet på. 
Mange seere har trolig hatt problemer med å akseptere seriens flerkoneri-aspekt. 

Slike kvaler lider ikke jeg av, og har etter hvert blitt veldig glad i serien, som preges av god kvalitet i alle ledd og anbefales varmt! 

Sesong 1 og 2 av ”Big Love” er altså tilgjengelig på DVD nå, mens sesong 3 kommer på TV neste år 
