Samlivs-brudd
Regi: 
Eva F. Dahr. 
Genre: 
Romantisk komedie. 
Norsk. 

STJERNER: 
Pia Tjelta, Thorbjørn Harr, Jon Øigaarden, Anders Baasmo Christiansen, Henriette Steenstrup, Silje Torp Færavaag, Helena af Sandeberg. 

HANDLER OM: 
Ida og Mathias er et høyst «vanlig» par. 
Hun arkitekt, han en slags produksjonsleder. 
De har to barn, er fortsatt kåte på hverandre. 
Men hverdagen har satt inn: 
Ungene avbryter sexen, hun tjener mer enn ham, leiligheten er litt for trang og litt for uoppusset. 

Kort sagt: 
Det er tid for å drømme. 
Hun vil gjerne bli ferdig med sitt livs prestisjeprosjekt. 
Han vil gjerne ha båt. 
Gammel seilbåt, sågar, i tre. 

En dag gjør Mathias det fatale (eller kanskje det riktige:) 
Han bare kjøper båten... 

DOM: 
Et moderne, velspilt, tidvis fintobserverende og nesten litt i overkant relevant komedie/drama om å leve sammen akkurat nå. 

Pia Tjelta og Thorbjørn Harr kler hverandre godt, både med og uten klær (så å si). 
Man forstår hvorfor de er sammen, man forstår hvorfor de blir forbannet, man forstår at egentlig vil de vel, for unger og hverandre. 
Alt dette er på plass. 

Dessuten: 
Norsk film er nå frydefull profesjonell; to klare biroller som Anders Baasmo Christiansen og Henriette Steenstrup ikke bare fyller inn, de er med på å løfte hele filmen. 
Bra! 

Hva blir så innvendingen? 
Først og fremst: 
Dette blir litt for konvensjonelt. 
Livsrelevans er vel og bra. 
Men i en film som dette kunne det gjort seg medet par helt uventede grep, litt galskap, et virkelig utfordrende påhitt. 
Det er egentlig ingen innvending at det er for banalt; livet & kjærlighet er jo ofte utrolig banalt. 

Så det er vel egentlig noe så vanskelig som banale overraskelser det er for få av? 
