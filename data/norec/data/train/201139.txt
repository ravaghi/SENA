Samsung Galaxy Tab 8.9
Litt mindre nettbrett enn storebror, men like dyktig - og med de samme skjønnhetsfeilene. 

Noen søsken er så forskjellig fra hverandre at det er fristende å be om gyldig legitimasjon når de påstår de kommer fra samme opphav. 
Det er ikke nødvendig når vi stiller Samsungs ferskeste nettbrett - Galaxy Tab 8.9 - ved siden av storebror Galaxy Tab 10.1, som vi testet for bare drøye to måneder siden. 

Ved første øyekast er det nemlig svært lite som skiller de to nettbrettene fra hverandre, med unntak av skjermen, som altså er 1.2 tommer mindre hos lillebror. 
Det skal vise seg også ved andre øyekast at det er lite som skiller de to søsknene. 

Knallbra skjerm 

Også her er det Android 3.1 som regjerer, og også her er både vekt, skjerm og generell tynnhet som imponerer. 
Det er forsåvidt lite som skiller en skjerm på 8.9 og 10.1 tommer, men det er uansett nok til å kappe nesten 120 gram av vekta fra 10.1-modellen. 
Den veier 565 gram, mens 8.9 er nede i så lite som 467 gram. 
Det er ikke ubetydelig, og gjør at lillebror Galaxy Tab ligger veldig godt i hånda, eller hendene hvis du er typen som foretrekker å fordele vekta på størst mulig flate. 

TFT-skjermen har forøvrig nøyaktig samme oppløsning som Galaxy Tab 10.1 - 1280 x 800 -, men ettersom pikseltetthen blir enda større på en mindre skjerm er akkurat den biten noen små hakk bedre enn hos storebror. 
Det er fortsatt en knallbra skjerm, med andre ord, selv om, og forsåvidt også på grunn av at, skjermflaten er mer beskjeden. 

Plastbaksiden er også identisk, og gjør fortsatt at brettet ikke oppleves like eksklusivt og like solid som en iPad. 
Identisk er også TouchWiz, som ikke har så mye med trollmenn å gjøre, men er navnet på "skallet" Samsung har lagt over Android-operativsystemet. 
Det gjør blant annet at Honeycomb, kallenavnet på Android for nettbrett, i våre øyne ser ganske mange hakk bedre ut. 
Vi er ikke like begeistret for de seks snarveiene Samsung har inkludert nederst på skjermen, snarveier til apper du kan få tilgang til fra hvor du enn måtte befinne deg. 
Problemet er ikke appene i seg selv, men at de ikke kan byttes ut av brukeren. 
Vi har for eksempel ikke verken akutt eller sekundært behov for "Verdensklokke", eller det lille tegneprogrammet "Pen memo" som også ligger på snarveislinja. 

Ørlite irriterende nettleser 

Prosessoren i Tab 8.9 er identisk med 10.1-modellen, som vil si en 1GHz tokjerneprosessor fra Nvidia Tegra 2. 
Det er i utgangspunktet mer enn nok til å takle de fleste oppgaver et nettbrett skal takle, og det virker for oss som de små forsinkelsene og antydningene til treghet ved navigering gjennom menysystemer og programmer som vi kritiserte i Galaxy Tab 10.1, så å si er borte hos lillebror. 
Vi har riktignok opplevd forsinkelser innimellom, med bittesmå heng, men det er ingenting å hisse seg opp over. 

Samsungs nettleser er derimot ørlite mer irriterende, uten at det er snakk om noen vesentlig innvending. 
Problemet er at den altfor ofte ikke begynner å tegne opp sida før like før alle elementene er lastet inn. 
Det gjør at du ikke kan begynne å bruke for eksempel teksten i en artikkel før nesten alt er lastet ferdig, og det er sløsing med ressurser. 
Jeg mener, er dere klar over hvor mye to sekunder er verdt i dagens kriseøkonomi? 

Nettleseren var forøvrig én av flere ting som imponerte med Sonys Android-nettbrett, Tablet S. 
Sony har blant annet programmert nettleseren sin slik at den prioriterer henting av tekst, dermed kan du svært hurtig begynne å skumme tekstinnholdet, selv om de andre elementene fortsatt ikke er lastet inn. 
Det er en smartere løsning enn Samsungs "gjør alt på en gang". 

Når derimot sidene er lastet går ting unna, og det er ikke noe problem å bla seg svært hurtig opp og ned nettsider uten hikke. 
Flash-innhold (en plattform Adobe ikke lenger kommer til å videreutvikle) er heller ikke noe problem, og alt i alt er surfeopplevelsen imponerende. 

Den meget pene og fin-fine RSS-nettleseren Pulse, som kommer ferdiginstallert på brettet, er også kjapp, og viser at Galaxy Tab 8.9 innerst inne er rask. 

Bra batteritid - knallbra standby 

Allerede nevnte Sony Tablet S skuffet stort på batterikapasiteten, men ikke mens den var i bruk. 
Der var den kurant nok. 
Den feilet derimot mellom slagene. 
I motsetning til hva som er tilfellet når både du og jeg slapper av, og andre nettbrett som for eksempel iPad, så raste batterikrafta bort i dvalemodus, og det er slettes ikke bra. 

Galaxy Tab 8.9 er i så måte Sony-brettets rake motsetning. 
Vår modell har også 3G-tilkobling, noe som i utgangspunktet er en utfordring for de fleste mobile apparaturer også når de går i dvale, men den har klarte seg utmerket gjennom natta mens den ikke var i bruk. 
Dette mener nok noen burde være en selvfølge, men vi har opplevd samme batteritømmingen med andre Android-nettbrett. 
Samsung har åpenbart gjort noe riktig med Android som en del andre produsenter ikke klarer reprodusere. 

I bruk klarer du nok skvise en 7-8 timers bruk ut av batteriet, selv om kapasiteten (på grunn av størrelsen på brettet) er ørlite mindre på 8.9-utgaven enn på 10.1. 
Dette avhenger naturlig nok av hva du foretar deg, hvor lyssterk du liker skjermen, hvor mye du bruker 3G-forbindelsen og så videre. 

iPad 2 har fortsatt den sterkeste batteritida vi har vært borti, og Galaxy Tab 8.9 er noen timer unna de 10+ timene en klarer skvise ut av eplebrettet, men batteritida er altså likevel mer enn akseptabel. 

Videostøtte som forventet 

Avspilling av videofiler ser utmerket ut, takket være den meget gode skjermen. 
Sortnivået er for eksempel veldig bra, og selv om skjermen reflekterer vel mye av omverden i dags- og innelys, er det ikke verre enn vi har sett på alle andre nettbrett. 

Videofilstøtten er som på storebror 10.1. 
Det vil med andre ord si at de tyngste HD-filene, som for eksempel 1080p-filer i mkv-innpkaning, er ubrukelige, mens de fleste 720p-filer spilles av uten klaging fra Galaxy Taben. 
1080p-filer med WMV eller M4V-container går også stort sett fint, avhengig av hvordan de er kodet. 
Det sikreste er uansett å konvertere filene i forkant, slik at du ikke spiser opp mer av den interne lagringskapasiteten. 
Her finnes nemlig ikke plass til ekstra minnekort, så det interne lagringsminnet på 16 eller 32 gigabyte er alt du har tilgjengelig. 

Samsungs ganske grusomme Kies-programvare (i det minste for OS X, det skal være bedre på Windows) konverterer for eksempel automatisk videofiler som ikke uten videre støttes av enheten, eller som regnes som for tunge å spille av. 

Greit nok kamera 

Galaxy Tab 8.9 har kamera både foran på brettet (to megapiksler) og bak (3.2 megapiksler), der sistnevnte også er utstyrt med blits. 
Begge kameraene har autofokus, og gjør en grei nok jobb til for eksempel videosamtaler eller generell moro i diverse fotoredigeringsprogrammer. 

Sammenliknet med de beste kameraene på årets smartmobiler faller brettet likevel gjennom. 
Det er sannsynligvis en god grunn til at nettbrettprodusentene ikke ser ut til å prioritere kamerakvaliteten aller høyest gjennom utviklingsprosessen, som for eksempel at nettbrett ikke er verken behagelig eller praktisk å ta bilde med. 
De er for store, de ligger ikke på innerlomma når du mest og raskest trenger dem, og de forblir på sidelinja fordi mange uansett får bedre bilder med mobilen. 

Det er også mulig å ta opp video i HD (720p). 

Konklusjon 

Som storebror burde jeg naturligvis favorisere meg selv når en skal trekke opp de lange linjene, men det er noe med lillesøsken - også når det kommer til nettbrett. 

Det er kanskje noen som vil reagere på at de ikke sparer så veldig mange hundrelappene på å velge et mindre brett - differansen mellom 10.1-tommeren av Galaxy Tab uten 3G og 8.9-tommeren uten 3G er akkurat nå usle 2-300 kroner -, men det er en utfordring vi overlater til Samsungs markedsavdeling å forklare. 

Vi ender uansett opp med å like lillebror best. 
Det gjør vi på grunn av størrelsen, og det gjør vi på grunn av vekta. 
Det meste annet er likt på de to Samsung-nettbrettene, men hvis det er én ting du fort legger merke til når du sitter med et brett i hånda over lengre tid, så er det forskjellen på 120 gram. 
Størrelsesforskjellen på 8.9 og 10.1 tommer er heller ikke dramatisk, og for vår del utveier fordelen det er å ha et mer håndterlig brett ulempen det er å ha en litt mindre skjerm. 

Utvalget med dedikerte nettbrett-apper er fortsatt betydelig større på iPad, og hvis det er viktigst for deg, skylder du deg selv å ta en kikk på Apple-brettet. 
Er du derimot interessert i enda større kontroll over brettet, eller allerede er inne i Android-verden, er dette et svært godt alternativ. 

NB! 
Samsungs nye 7.7-tommers brett er like rundt hjørnet, og ryktene sier at blant annet skjermen på dette enda mindre og enda lettere brettet blåser sine to storesøsken av banen. 

Enn så lenge er femmeren til Galaxy Tab 8.9 uansett solid nok. 

Samsung Galaxy Tab 8.9 GT-P7300 16GB 
