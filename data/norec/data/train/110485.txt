Guns N'Roses:«Chinese Democracy» 

(Geffen / Universal) 

Gnistrende - men litt for lang. 

Tidenes bransjevits viser seg å være tidvis svært god! 
17 år siden siste plate, 14 år siden denne først ble påbegynt. 
Nå er «Chinese Democracy» endelig her, utrolig nok. 
Og den er både vellaget (Axl Rose har jo hatt litt tid på seg...), offensiv, balladeintens, høydramatisk, skarp, pompøs, gnistrende og helstøpt Guns-materiale. 

Men den er dessverre akkurat litt for lang med sine 14 låter. 
Første halvdel av platen er imidlertid av en slik kvalitet at man må gni seg i øynene. 
Eventuelt ørene, for Axl Rose gir sine tålmodige fans virkelig valuta for pengene når han fokusert jamrer frem ordene og lar stemmen gli hørbart over til sin klassiske luftvernsirene i vill kamp med kaskader av gitarlyd når låtenes crescendo nærmer seg. 

Tidsspennet til tross - dette høres ikke utdatert ut, bare noe datert og veldig nittitall på enkelte steder, men aldri ødeleggende. 
Den energiske tittellåten åpner ballet, mens den mer anonyme «Shackler's Revenge» - allerede kjent fra videospillet «Rock Band 2» - utgjør et pustehull før den retropulserende popperlen «Better» og den orkestrerte «Elton John møter Slash»-balladen «Street 
Of Dreams». 
«If The World» innledes av spansk gitar, er uvant funky og vokser suggererende mot sitt klimaks, mens «There Was A Time» har platens mest episke tilsnitt. 

Helt på kanten 

Her kniver strykerne mot gitarene gjennom hele låten, og Axl hyler som bare han kan - et klart høydepunkt! 
På grensen til det pompøse er også «Madagascar», en gammel livekjenning fra rundt ti år tilbake. 
Her balanserer Axl helt på kanten av føleriet, ikke minst med utdragene fra Martin Luther Kings «I Have A Dream»-tale, men han faller imponerende nok ned på rett side også denne gangen. 

Til å ha blitt mytologisert som platebransjens mest labile og vanskeligste person det siste tiåret, har «Chinese Democracy» blitt forbløffende helhetlig, tross viltre musikalske krumspring. 
Hvilket tyder på at Axl Rose har hatt all sin tålmodige konsentrasjon samlet mot ett eneste mål - å lage ferdig denne platen, koste hva det koste ville av tid og penger. 

Det står kanskje ikke respekt av alle magesårene Axl har forårsaket i apparatet rundt seg de siste 14 årene, men det står uansett respekt av det ferdige resultatet. 
«Chinese Democracy» er bedre enn noen kunne frykte, mye bedre. 
ANBEFALTE KJØP: 
«Street Of Dreams», «If The World», «There Was A Time», «Sorry» og «Chinese Democracy». 
