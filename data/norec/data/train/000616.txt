Uncharted:Golden Abyss 

Tynt eventyr, godt spill! 

En mørk hemmelighet hviler over en gammel spansk ekspedisjon. 
Fire hundre år etter grufulle hendelser som tok livet av tidlige conquistadorer dukker vår mann opp – Nathan Drake graver ikke bare i mysteriene, han graver seg selv ned i et dypt hull. 

Farene er mange, kuleskuddene enda flere og usannsynlige allianser må til for å løse mysteriet. 

Alt et eventyrspill i Uncharted-serien trenger ikke sant? 

Kraftig liten plugg 

Fra intense skytekamper til hjertet-i-halsen-øyeblikk over høye stup og fossefall – PSVita-konsollen har nok prosessorkraft til å gi den skarpeste bærbare grafikken på markedet i dag. 

Jeg forstår sammenligningen med Playstation 3-grafikken. 
Teksturene er detaljerte og spillopplevelsen er myk – ikke på noe som helst tidspunkt ser konsollen ut til å slite med å vise spillbrettene på den ganske store skjermen. 

Spillområdene i Uncharted: 
Golden Abyss er ganske trange, og det er ikke mange av de store åpne områdene i spillet. 

Innimellom dukker det frem enkeltsekvenser hvor du må stoppe opp for å beundre den fine solnedgangen, men det er for få hakeslipp-øyeblikk. 
Et eventyrspill bør overraske og begeistre igjennom hele opplevelsen – noe jeg ble da jeg spilte Uncharted 2: 
Among Thieves (som jeg gav terningkast 6, og tittelen årets spill i 2009) og til dels i Uncharted 3: Drake's Deception (terningkast 5). 

Nytt studio 

Uncharted: 
Golden Abyss er Nathan Drakes første eventyr utenfor Playstation 3-konsollen, og hans første eventyr som ikke er laget av utviklerstudioet Naughty Dog. 
Spillet er produsert av Sony SCE Bend Studio, men Sony selv peker på at Naughty Dog har ført oppsyn med utviklingen. 

Det viser seg først og fremst i at spillet føles helt likt ut som sine forgjengere, og jeg mener det i positiv forstand her. 
Overgangen til et mindre og håndholdt format har ikke skadet den gode spillmekanikken i spillserien. 

For meg var det er helt naturlig å ta i bruk berøringskjermen foran når Nathan henger dinglende fra klipper og andre kanter, mens berøringsbrettet på baksiden kun brukes der det er naturlig. 
For eksempel for å klatre opp og ned stiger og tau. 

De to små kontrollstikkene gir en fullverdig spillopplevelse, som jeg godt kan sammenligne med Playstation 3-konsollen. 
Uncharted: 
Golden Abyss kunne med andre ord like gjerne vært laget til Playstation 3. 

Svakere historie 

Når det tekniske er på plass, så er det med andre ord fortellingen og figurene som gjør dette til det svakeste av de (hittil) fire spillene i serien. 

Oppnøstingen av mysteriet om den spanske skatten, og de onde kreftene som står i veien for Nathan Drake, er spredt for tynt mellom lange korridorsekvenser. 
En korridorsekvens er rett og slett et brett i spill hvor du må komme deg fra en ende av en lang korridor, til en annen, og på veien kvitte deg med motstandere. 

Disse sekvensene bryter opp spenningen, som i de andre spillene i serien får tid til å bygge seg opp til store klimaks. 
Uncharted: 
Golden Abyss kommer aldri så langt, og de store øyeblikkene er det for få av. 

Figurene som omgir Nathan Drake definerer ham, og i dette tilfellet er de ikke gode nok. 
Spesielt Marisa Chase – den kvinnelige hovedpersonen – mangler bein i nesa, og er ikke troverdig som eventyrer (dessverre). 
Hun dilter alltid etter, og kommer alltid i trøbbel – Nathan må redde henne gang etter gang. 

Hovedfienden, den latinske generalen General Robert Guerro, kunne fungert godt i en Norris/Segal/Van Damme/Schwarzenegger-film fra 80-tallet. 
I 2012 er han med på å gjøre fortellingen mindre troverdig. 

Troverdighet er en viktig del av opplevelsen i denne typen spill (og filmer) – eventyret må være så nært virkeligheten at den som spiller tror at også han/hun kan oppleve dette, men så fantastisk at det overgår fantasien. 

Uncharted: 
Golden Abyss er et godt eventyrspill, med en usedvanlig godt og velfungerende spillmekanikk. 
Overgangen til en bærbarspillplattform er helt uanstrengt, og kontrollsystemet fungerer godt. 
Selv de små kontrollstikkene på PSVita-konsollen var ikke et problem for meg og mine medium store mannehender. 

Den grunnleggende spillmekanikken er trygt på plass i spillet, men det skorter det på fortellergleden. 
Lar du deg begeistre av Indiana Jones og tidligere spill med Nathan Drake – har du mye å glede deg til. 

Skal du skaffe deg PSVita? 
Og i så fall, hvilke spill? 
Legg inn din mening i kommentarfeltet. 

Anmeldelsen er basert på enkeltspillerdelen av den japanske utgivelsen av spillet – konsollen og spillet blir lansert i Norge og Europa den 22. februar. 
OBS: 
Alle bildene brukt til å illustrere denne saken er forhåndsgenererte versjoner gitt til oss fra Sony – grafikken på selve konsollen ser med andre ord litt mer hakkete ut enn disse bildene. 
