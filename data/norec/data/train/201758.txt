Luftrenseren Wilfa REN S AP-4
Kun liten bedring av allergiplagene. 

Det er høysesong for pollenallergi, og det annonseres dermed for produkter som skal gjøre hverdagen bedre for allergikere. 
I den siste kampanjeavisen fra Lefdal finner man blant annet en luftrenser fra Wilfa, som skal være "Perfekt for deg med allergi". 

DinSide har tatt påstanden på alvor, og tester om luftrenseren REN S AP-4 fra Wilfa gjør pollenplagene mindre. 

Slik gikk det 

Luftrenseren har blitt brukt i testpersonens stue i to dager, samt to netter inne på soverommet, i en periode med mye pollen i luften. 

Oppdatert: 
Vi har nå brukt den i to uker sammenhengende, og står fortsatt ved konklusjonen. 

Det er luftrenserens HEPA-filter som skal absorbere pollen, røyk og partikler, ifølge bruksanvisningen. 
Om filteret faktisk renser luften for partikler, slik det påstår, er vanskelig å måle. 

Allergiplagene ble derimot ikke merkbart mindre i løpet av de to dagene luftrenseren ble brukt i oppholdsrommet. 
Nesa var like tett og øynene rant like mye mens luftrenseren var i bruk, som uten bruk av luftrenser. 

Mange allergikere sliter dessuten med å få sove når pollensesongen er på topp. 
Derfor har vi også testet om luftrenseren kan gi effekt om natten. 
Vi skrudde på luftrenseren to timer før leggetid, og lot den stå på hele natten, på den laveste hastigheten. 

Testpersonen får vanligvis sove selv under pollensesongen, men blir relativt tett i løpet av natten. 
Med luftrenseren opplevde vedkommende å bli noe mindre tett enn uten luftrenseren. 

- Pust lettere i pollensesongen 

I luftrenserens bruksanvisning blir det påstått at man kan holde seg frisk ved å rense luften med dette produktet. 

HEPA-filteret er det som absorberer partikler som gir allergiplager, og Norges Astma- og Allergiforbund anbefaler slike filtre. 
De uttalte nylig til DinSide at de derimot er mer skeptiske til såkalte aktive filtre, fordi det mangler forskning på effekten av disse, og hva de kan de kan gjøre med andre kjemiske elementer i lufta. 
Dessuten er NAAF skeptisk til filtre som skal kunne drepe virus og bakterier i luften. 

Skeptisk til ozon i luftrenser 

Luftrenseren fra Wilfa har i tillegg til HEPA-filteret både et aktivt kullfilter som skal kunne rense formaldehyd i luften, fiberfilter som skal rense kjemisk forurensning og fotokatalysator som skal hemme virusaktivitet. 

Luftrenseren har også en ozon-funksjon og en ion-funksjon. 
Ozonet skal ifølge Wilfa "bryte ned organisk lukt og biologisk forurensning. 
Den isolerer oksygen fra luften og øker konsentrasjonen av oksygen i luften. 
Denne enheten produserer 50 mg ozon per time", står det forklart i bruksanvisningen. 

Når Ozon-funksjonen er skrudd på, blir rommet fylt av en spesiell, syntetisk lukt. 
Ozon kan ifølge Folkehelseinstituttet gi helseplager til personer med luftveisplager, og for eksempel laserskrivere og noen typer kopimaskiner er kjente innendørs ozonkilder. 

Folkehelseinstituttet anbefaler at maskiner som kan frigi ozon og som er mye brukt, bør plasseres i egne rom med egen ventilasjon, siden innånding av høye ozonnivåer kan føre til irritasjons- og betennelsesreaksjoner i luftveiene og eventuelt redusert lungefunksjon. 

Med dette som utgangspunkt virker det rart at et apparat som skal hjelpe de med luftveisplager, tilfører inneluften ozon. 

- At apparatet aktivt genererer ozon er grunn nok til å være skeptisk, og folk bør være forsiktige med bruken av denne funksjonen, sier forsker Jon Hongslo ved Folkehelseinstituttet, selv om det rent praktisk er vanskelig å måle om den mengden ozon luftrenseren avgir, faktisk er helseskadelig. 

Produktsjef i Wilfa, Arild Jørgensen, sier deres luftrenser tilfører ozon innenfor det som er et forsvarlig nivå (satt av Norsk luftforskningsinstitutt), og påpeker at ozon uansett fins ute i naturen og ofte med langt høyere verdier. 

- Ozon er meget effektiv for å fjerne lukt, for eksempel etter matlaging. 
Det stemmer at ozon kan være skadelig, men så lenge man er innenfor så lave verdier som vår luftrenser så er det helt forsvarlig. 
Man kan uansett velge å ikke bruke denne funksjonen, eller åpne vinduene og lufte etter bruk av ozonfunksjonen, sier Jørgensen. 

Slik testet vi 

Vi har testet ut luftrenseren i stue på cirka 25 kvadratmeter. 
Det er her testpersonen oppholder seg mest i løpet av dagen. 
Det er ikke luftet i rommet i løpet av dagene vi har testet luftrenseren, men det er gått noe ut og inn av verandadør. 

Dessuten har vi testet luftrenseren i løpet av en natt, i et soverom på cirka 14 kvadratmeter. 

Luftrenseren er testet i månedsskiftet april mai. 
Disse dagene har det vært kraftig spredning av bjørkepollen i området, ifølge Pollenvarslingen. 

Testpersonen bruker til vanlig allergitabletter, øyedråper og nesespray, men har likevel en del plager både utendørs og innendørs. 
