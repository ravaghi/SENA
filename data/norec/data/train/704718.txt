Peter ned han datt
Edderkoppen var en av mine favorittsuperhelter da jeg var sånn omtrent 11 år. 
Dessverre hører jeg rykter om at den siste filmen hans er temmelig skral, så da er det fint at spillet i hvert fall er brukbart underholdende. 

Spider-Man-spillene har ikke vært ille, og dette er også blant de bedre av titlene som er basert på en film. 
Peter Parkers alternative virkelighetsrolle svinger seg lett mellom det største antallet skurker i et Edderkoppen-spill til nå, med Det grønne trollet og Curt Connors som Øgla og han der sandfyren og selveste Kingpin. 
Hvilke skurker du møter avhenger litt av hvilken plattform du spiller på. 
Jeg har prøvd XBox 360-versjonen. 
Det finnes også for PS2, PS3, Wii, Pc og noen håndholdte, men jeg har ikke sett de versjonene. 

Kontrollene er helt fine og kameraet også, og du får et brukbart utvalg oppdrag å løse. 
New York er svær, og det er virkelig vittig å slenge seg mellom husene i hyssing, droppe ned på gata, banke noen slemminger og så fyke avgårde til neste skurk som trenger pryl. 
Du trenger neppe lete lenge. 
Her finner du masser av skurker å denge. 

Dessverre finner du også en del ting som ikke er like akseptable i 2007. 
For eksempel at alle bilene i New York stort sett er like. 
Nå er vel folk i den byen vant med det meste og lar seg ikke overraske lenger, men det er nå uansett litt rart at Spidey kan løpe rundt i gata uten at folk reagerer på at han er der. 

Dessuten er det i grunnen ikke stort annerledes å spille dette enn det var å spille den forrige utgaven. 
Det er trygt, men ikke videre nyskapende. 

Men stemmene er gode, og de fleste folkene fra filmen bidrar. 
Bare Kirsten Dunst var for travel. 
Dessuten får du Bruce Campbell som fortellerstemmen igjen, og veteranen fra Evil Dead er aldeles briljant. 
Campbell må snart få en fremtredende rolle i en eller annen fet film. 

Dette er helt fin tidtrøyte om du er fan av Edderkoppen. 
Bare ikke vent å få noe svært nyskapende. 
