Et Röyksopp fra helvete
Fuck Buttons er et bråkete, elektronisk godstog. 

||| 
ALBUM: 
Andreplata til Bristol-duoen Fuck Buttons er som Åsgårdsreia. 

Et noise-inspirert elektronisk godstog, som potensielt kan hamre, trampe og mose deg til grus, men som også — hvis du er villig til å stupe fra tiern og tålmodig nok til å lytte etter detaljer — kan vise seg som en av høstens mest suggererende plater. 

Som et slags Röyksopp fra helvete lager Andrew Hung og John Powers instrumentalmusikk med trommemaskin, synth og programmeringer. 

Her har de huket inn elektrolegenden Andrew Weatherall som produsent. 

Samarbeidet har ført til et påtrengende, men mer klubbifisert lydbilde, som framstår som både nittitalls og moderne på samme tid. 

Det tar av, for å si det mildt. 
