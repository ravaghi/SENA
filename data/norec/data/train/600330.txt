Farvel med «Hunger Games»
Regi: 
Francis Lawrence 

Manus: 
Peter Craig, Danny Strong. 
Basert på bokserien med samme navn av Suzanne Collins 

Skuespillere: 
Jennifer Lawrence, Josh Hutcherson, Liam Hemsworth, Gwendoline Christie, Natalie Dormer, Elizabeth Banks, Julianne Moore, Woody Harrelson, Donald Sutherland, Philip Seymour Hoffman 

Aldersgrense: 
12 år 

«The Hunger Games»-filmene, som er basert på bokserien med samme navn av Suzanne Collin, har globalt spilt inn over 2,2 milliarder dollar på kino, og er nå kommet til det siste og avsluttende kapittelet. 
Hele Panem er i krig og Katniss Everdeen (Jennifer Lawrence) er fremdeles opprørernes viktigste trumfkort og ansikt utad. 
Katniss begynner å mislike det politiske spillet, og har egentlig bare ett mål for øyet — å drepe President Snow (Donald Sutherland). 

Filmene i «Hunger Games»-serien har gått litt opp og ned i kvalitet. 
Den første og den tredje er absolutt best, og kanskje burde det aldri vært laget en «Mockingjay part 2», men holdt det til en trilogi som bøkene. 
Den fjerde og siste filmen er ikke dårlig, men den mangler litt av lidenskapen og nerven fra forrige film. 
Det virker som om handlingen er dratt ut for å fylle en fjerde film. 

Samtidig er det absolutt en rekke tøffe scener og øyeblikk som gjør filmen verdt å se. 
Det er lite pomp, prakt og spektakulære kostymer denne gangen. 
I stedet er det grimete, grått og rått - det er krig. 
Men også her har spillmesterne noen triks på lur. 
En viktig scene med Philip Seymour Hoffman ble dessverre aldri med i filmen, siden han døde før han fikk spilt den inn. 
Om det hadde gjort slutten mer virkningsfull, er vanskelig å si. 
