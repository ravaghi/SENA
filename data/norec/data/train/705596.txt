Perfekt gatemat
Det lille gatekjøkkenet Fortou lager gatemat i verdensklasse. 
Og det til en svært behagelig pris. 

Strengt tatt kommer ikke Fortou inn under restaurantbegrepet, og det kan dermed diskuteres om stedet hører hjemme i denne spalten. 
Når vi likevel har valgt å avlegge det lille utsalget ved Tou Scene et besøk, er det av to grunner. 
Den ene er at maten kan nytes på den utmerkede puben ØST, som ligger rett ved siden av. 
Den andre er at maten er så bra at nyheten om at dette stedet finnes, bør nå ut til flere enn de som allerede har oppdaget det. 

Det er Arnt Skjerve som driver Fortou. 
Han var i en årrekke kjøkkensjef på NB Sørensens Annen Etage, og har tidligere jobbet på topprestauranter som Oscarsgate og Palace Grill i Oslo. 
Han var også med på det kokkelandslaget fra 2010 til 2014. 
Det er med andre ord all grunn til å ha høye forventninger til maten her, selv om den er helt annerledes enn gourmetmaten Skjerve komponerte i sitt tidligere arbeidsliv. 
Heldigvis har han skapt et sted som lager spennende, smaksrik og ujålete mat inspirert av gatemat fra nær sagt alle verdenshjørner. 

Kort og god meny 

Menyen er i stadig endring, men noen populære retter er gjengangere. 
I tillegg byr Fortou vanligvis på en ukens eller dagens rett. 

Vi stakk innom en fredagskveld og rigget oss til på ØST med noe godt i glasset. 
Maten må man inn på Fortou for å bestille selv, men de ansatte leverer den på ØST så snart den er klar. 
Menyen er forholdsvis kort, og består i skrivende stund av fem sandwich-retter, tre salater, fem snacks-retter og to desserter, samt en spesialrett. 
Det er likevel vanskelig å bestemme seg, fordi alt ser så fristende ut. 
Vi endte opp med feite potetchips og lakse-sashimi fra snacks-menyen, den vietnamesiske baguette-varianten banh mi, salat «bun thit» med spicy kylling, samt spesialretten, som denne kvelden var ramen, en smaksrik nudelsuppe. 

Kontraster 

Kraften i nudelsuppen hadde en helt fantastisk dybde og ble servert med syltet sopp, sprø bønnespirer, bløtkokt egg og wakame, et slags sjøgress. 
En fullkommen rett, med gode kontraster både i smaker og konsistenser. 
Sashimien ble servert med en frisk soyadressing, sprø agurksalat og vårløk, overstrødd med topping som besto av ristede sesamfrø og peanøtter. 
Kyllingsalaten hadde mye det samme smaksbildet, men her var det i tillegg hjertesalat, syltet sopp, flere urter og det trendy koreanske tilbehøret kimchi, en slags fermentert og krydret kål. 
Igjen en perfekt balansert rett på alle måter. 
I tillegg klarte vi ikke å motstå den gamle favoritten banh mi. 
Fortous variant av denne klassikeren er mykt brød fylt med pulled pork, kimchi, agurksalat med vårløk og koriander, chilidressing og sprø topping av løk, sesamfrø og nøtter. 

Utmerket dessert 

Til dessert vanket det en utmerket brownie og softis med lakrissyltede kirsebær og sprø nøtter. 
Minst like godt som resten av måltidet, og med henholdsvis imperial stout og kanadisk surøl i glassene, ble det nok en innertier. 

Som sagt innledningsvis er det ikke her man går for å få en klassisk restaurantopplevelse. 
Maten serveres i engangsemballasje, og ingen kommer ilende for å anbefale interessante kombinasjoner av mat og drikke. 
Når det er sagt, har ØST en rikholdig ølmeny, hvorav 12 brygg er tilgjengelig fra fat. 
Dermed burde det være plenty å velge mellom, og maten på Fortou lar seg lett kombinere med øl, antakelig lettere enn vin (selv om de har det også, altså). 

Regningen vår, for det som strengt tatt var i overkant mye mat for to personer, kom på 585 kroner. 
Det er det så absolutt verd. 
