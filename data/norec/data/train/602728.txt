Høy showfaktor
Hugh Jackman har tatt på seg danseskoene for å portrettere showmannen og visjonæren P. T. Barnum. 

The Greatest Showman 

USA 2017 

Biografi/drama/musikal 

Regi Michael Gracey 

Manus: Jenny Bicks, Bill Condon, Michael Arndt 

Skuespillere: Hugh Jackman, Zac Efron, Michelle Williams, Zendaya, Ellis Rubin 

Musikk: 
Justin Paul, Benj Pasek 

Aldersgrense: 6 år 

Virkeligheten var både mørkere, skitnere og ikke innbakt i rosa, romantisk glød. 
Men Barnum hadde nok likt at livet hans blir formidlet med en god dose illusjon, fantasi, farger, høy showfaktor – og ikke minst glede. 
For var det noe han gjorde bra, var det nettopp å underholde og fascinere sitt publikum med fantasifulle beretninger og karakterer, som damer med skjegg, kortvokste og siamesiske tvillinger. 

Siden både dansenummerne, sangene og musikken er fra vårt århundre og ikke 1800-tallet, velger jeg å anmelde filmen på musikalens premisser, og ikke som en historisk biografi eller dramafilm. 
Og som musikal fungerer den riktig bra. 
I tillegg til fengende og rørende sangnummer av Oscar-vinnerne Benj Pasek og Justin Paul («La La Land»), er det også flere spektakulære dansescener koreografert av Ashley Wallen som gir deg bakoversveis hvis du kan noe som helst om dans. 

Det er regissør Michael Greys første spillefilm, og dette er en absolutt godkjent debut. 
Til tider kunne han med fordel ha styrt skuta ut i litt mørkere farvann (som musikalen «Moulin Rouge!»), for å tilføre filmen flere dimensjoner og gjøre karakterene mer interessante, men alt i alt ble jeg grundig underholdt. 
