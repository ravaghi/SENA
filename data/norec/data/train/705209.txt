Ron Gallo:Frisk fyr i en syk verden 

Forandring starter innenfra. 
Ikke skyld på lederne, sier Gallo. 

Ron Gallo: "Heavy meta" (New West/Border) 

Det høres ut som gitaren er plugget inn i en garasje på 60-tallet, og det kan den for så vidt ha vært. 
Ron Gallo spiller på en Fender Jaguar, en gitar som kom i 1962 og ble mye brukt av surf-rockere. 

Han vrenger og vrir på den, mens han synger om en verden som er "completely fucked". 
Men hold ut, for "the universe is inside you". 
En dose 60-tall der også. 

Gallo var i bandet Toy Soldiers i åtte år, før de ble oppløst i 2014. 
Et soloalbum fulgte, og dette er oppfølgeren. 
Philadelphia-gutten Gallo har slått seg ned i Nashville, uten at det kan høres. 
Det er derimot tydeligere at han har "Funhouse" med The Stooges stående i hylla. 

På "Can't stand you" skinner Lennon gjennom, mens "Young lady, you're scaring me" er et ekko av en innplugget Dylan. 

Pønkpregede "Put the kids to bed" brytes opp med et poprefreng, mens "Why do you have kids?" er skrevet etter å ha sett en mor miste aske fra sigaretten ned på babyen i vogna. 

Beste spor: 
"Young lady, you're scaring me", "Put the kids to bed". 
