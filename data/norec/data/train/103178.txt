Hatets anatomi
I 1999, bare uker før NATOs flyangrep, intervjuet regissøren en gruppe serbere og albanere om deres syn på konflikten i Kosovo. 
Ti år senere samler ham dem igjen - på den andre siden av krigen. 
Denne filmen er en besettende studie i viktige sider av hatets anatomi. 
Det vil si: 
I utgangspunktet er det ikke nødvendigvis hat. 
Bare «ære», historie, politikk, ledelse, følelse av urett, undertrykkelse, vold; alt dette som ligger under i den fortsatt meget betente og sammensatte konflikten på Balkan. 

Men fordi konflikten eskalerte til krig og etnisk rensing, ble selv moderate krefter, selv personlig anstendighet, selv den prinsipielle humanisme, ofret for krigens uhyggelige sort / hvitt-krav: 
For eller mot. 
Drepe eller bli drept. 
Filmen snakker med anstendige mennesker. 
Men selv de har store, store vanskeligheter med å skille mellom hva livet burde være, og hva den faktisk ble. 
For begge parter. 
Dette er en gullgruve av en film for mennesker med interesse for politikk og konflikter og Europas historie. 
Formmessig er den dog egentlig mye mer en TV-film enn en kinofilm. 
JON SELÅS 
