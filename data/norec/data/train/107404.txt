Ravi & DJ Løv:«Den nye arbæisdagn» 

(Sony BMG) 

Du hake fårståt? 
Kent get ju aut åv mai laif! 

«Den nye arbæisdagn» med Ravi & DJ Løv holder på å drive meg til vanvidd. 

Samtidig er albumet plent umulig å mislike. 
De aller beste låtene er nemlig smått geniale og helsikes fengende. 

Få regnet med at «Utadæsjælåplevelse» med Folk & Røvere og Ivar «Ravi» Chr. Johansen skulle bli en massiv slager. 

Etter at Ravi slo seg sammen med Anders «Dj Løv» 
Løvlie er det gått slag i slag med «Dødsøt», «E-ore» og Monroes-låten «Tsjeriåu» som siste stikk. 

Her er duoens debutalbum. 
Det er spekket med distinkt og skeiv ravisk rap og en rekke snappy låter som er modellert på hip hop, disco, R&B og reggae. 
Ravi og DJ Løv stjeler som ravner, men de gjør det stort sett med stil, smak og plenty humor, selv om albumet er plagsomt irriterende - særlig i store doser. 
Samtidig skal du være usedvanlig humørløs for å ikke digge dansbare spor som «Bygemur», «Lileman» (sommerens kåteste), «Kat» og «Bytelap» (med et skrudd Chipahua-sample hvor Sidsel Endresen høres ut som Minnie Mus på helium). 

Albumet inneholder selvfølgelig alle hitlåtene, samt «Aluminumkvine» hvor også Inger Lise Rypdal er involvert. 
Tekstene orker jeg nesten ikke å tenke på, men det er langt mindre flipp enn fryktet. 

En mer naiv-ironisk rapper enn Ravi er det nok umulig å finne. 
At alt kommer på et mutantnorsk, gjør ikke saken verre. 

Får når gølve pomper, pomper, pomper, så trengeru ike tenke, tenke, tenke, du trenger bare leke, leke, leke, så måru bare leneræ tebake og leke me baken. 

ESPEN A. HANSEN 
