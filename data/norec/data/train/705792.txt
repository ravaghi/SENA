En herlig liten feelgood-perle
Historien om en arbeidsledig sønn og hans transvestittfar som drar vestover for å delta i NM i quilting, er blitt en skjønn film om sorg, sosiale tabuer og rare hverdagsfolk. 

Rett Vest 

Sjanger: 
Komedie. 

Nasjonalitet: 
Norge 2017. 

Regi og manus: Henrik M. Dahlsbakken. 

Skuespillere: 
Benjamin Helstad, Ingar Helge Gimle, Iben Akerlie, Anne Krigsvoll, Reidar Sørensen, Trine Wiggen, Ine Jansen, Henrik Mestad, Per Schaanning, Bente Børsum, Marte Germaine Christensen, Inga Ibsdotter Lilleaas, Tuva Børgedotter Larsen. 

Lengde: 1 time 18 min. 

Aldersgrense: 6 år. 

En tilsynelatende utbetydelig, liten historie om en far og sønn som begge sliter litt med formen og livet. 
Syltynt vevd sammen til noe troverdig-aktig. 
Breddfull av optimistisk hverdagsfilosofi og floskel-harselas. 
Og av et knippe skjønne raringer av noen folk. 
Inderlig spilt av et glitrende, sterkt skuespillerensemble. 
Sånt blir det en god og varm smil gjennom tårer-følelse av. 

Musikklæreren Kasper får sparken etter en rekke «uregelmessigheter». 
Samme dag oppdager han at faren Georg Margrethe, som etter at kona Irene døde noen måneder tidligere har likt å kle seg kvinneklær, har hatt et mentalt sammenbrudd. 
Livet er bare for kjipt. 
Hva har de egentlig å tape på å finne fram motorsykkelen med sidevogn og kjøre fra Oslo til Ona fyr og delta i NM i quilting på avdøde Irenes vegne? 

Tragikomiske folk 

Reisen over fjellet blir også en slags indre reise gjennom den selvsentrerte sorgen og savnet som har lammet dem begge sånn. 
For underveis møter de et knippe mennesker som hver for seg har sine, og svært ofte tragikomiske, ting å stri med. 

Gjennom disse møtene skildres også pinlighetene som oppstår når vi skal late som ingenting i møte med det særegne: handler det å kle seg i dameklær for en maskulin om retten til å være seg selv eller ei, slik et knippe kvinnelige studenter debatterer rundt leirbålet på en campingplass? 
Og er det greit å spørre gamlekjærestens ektemann om hvordan han havnet i rullestolen? 
Eller skal man bare late som om det er helt dagligdags og naturlig? 
Og må man finne seg i sure spydigheter fra en rullestolbruker uten å ta igjen? 

Både vonde og pinlige scener er skildret med varme, og rett som det er også med galgenhumor. 
Og ikke så lite harselas med floskler fra alskens selvhjelps- og «kloke ord for dagen»-bøker. 
Det utarter til rene ordtaksorgien av desperat optimisme. 
Morsomt! 

Fantastiske hovedroller 

Også «Rett vest» lider litt av det som er i ferd med å bli en ny, norsk filmfloskel: 
Dvelingen på bilder av vill norsk natur med høye fjell, frådende hav og den obligatoriske Atlanterhavsveien. 
Her har man utlandsambisjoner! 
Men her har det i det minste en naturlig plass. 

Og det er litt av et skuespillerlag som kler både små og store roller. 
Benjamin Helstad dominerer hver scene han er med i som den både myke og harde Kasper. 
Og det er en bragd mot like formidable Ingar Helge Gimle som transkjønnede og hjertegode Georg Margrethe. 

Det norske filmåret 2018 har fått en fin-fin start med en film til varm og glad ettertanke. 
Og som aldri prøver å utgi seg for å være noe mer enn den lille hverdagshistorien den er. 
