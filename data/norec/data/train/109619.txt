Röyksopp:«Junior» 

(Virgin/EMI) 

Det er en vidunderlig opplagt duo vi møter på Röyksopps tredje plate, også denne etter fire års ventetid. 

Men der «The Understanding» vant på utsøkt formidling av tvil og tristesse gjennom en åpenbart tung prosess, er dette en plate preget av overskudd - mer instant pop enn sin forgjenger. 

Den litt skuffende lettvektersingelen «Happy Up Here» åpner ballet, og fungerer her mest som en aperitiff for det som kommer. 
Den følges nemlig av en femtrinns rakett som kanskje er Röyksopps sterkeste låtrekke til nå: 

Pulserende, skarp eurodisko med Robyn på «The Girl And The Robot». 
Ditto med Karin Drejer på «This Must Be It». 
Tung, seig og vulgært knirkende klubbpop med Anneli Drecker på «Vision One». 
En strykertung og dramatisk instrumental i form av «Röyksopp Forever». 
Og diamanten «Miss It So Much» med Lykke Li, det søteste begge parter har vært involvert i til nå. 

Platen girer ned et hakk derfra, men da er triumfen allerede et faktum, og de resterende sangene gjør ikke skam på noe eller noen. 

Svein Berge og Torbjørn Brundtlands ferdigheter forblir i en klasse for seg: 
Nå som før låter de like kontemporært som tidløst. 
Selv deres mest klubbvennlige elektrolåter har pure melodiske elementer som fungerer hvor enn det skal være; Röyksopp er like mye låtskrivere som de er produsenter og musikere - samt suverene gjestelistesnekkere. 

«Junior» viser hvor sykt gode de er til å beholde magien i det skapende øyeblikket, selv om de åpenbart flikker seg halvt i hjel på hver eneste låt. 
Studiomagi som er seniorer verdig. 

ANBEFALTE KJØP: 
«The Girl And The Robot», «Vision One», «This Must Be It», «Röyksopp Forever», «Miss It So Much» 

Slippes 23. mars. 
