Når enden er god
... er ikke alt nødvendigvis godt. 
St. Vincent roter seg bort i begynnelsen - men avslutter som en helgen. 

Den store skuffelsen og forundringen over Frank Oceans avbrutte konsert var knapt lagt seg da St.Vincent entret Sjøsiden tidlig torsdag kveld. 
Vi kunne trengt - og de fleste var i stor grad åpne for - en oppløftende opplevelse. 

Dessverre innfrir hun ikke dette håpet før et godt stykke ut i konserten. 
Åpningstroikaen "Marrow", "Cheerleader" og "Chloe In The Afternoon" drukner i et virrvarr av for mye vrengt gitar og en noe anstrengt hovedperson. 
Låtene fremføres med mer støy og gitardriv enn på albumene de er hentet fra - og dette grepet taler ikke til hennes fordel fra begynnelsen av. 

Savnet etter et større mangfold av instrumenter enn to synther og et trommesett foruten St. Vincents gitar melder seg kjapt - spesielt siden det store spennet av eksperimenterende lyder i Sufjan Stevens-stil er noe av det som gjør 30-åringen fra Oklahoma interessant på plate. 
Gjennom første halvdel av konserten er sceneuttrykket rett og slett kjedelig og lite givende - til tross for at St. Vincent sakte, men sikkert tør opp og er mer tilstede i det hun gjør. 
Hun blir mer vital jo lengre ut i konserten vi kommer, og klarer å beholde sitt eksentriske særpreg med et utadvendt og givende vesen. 

"Actor Out Of Work" fra 2009-albumet Actor blir et gledelig vendepunkt. 
Det harde, røffe uttrykket har blitt mer kledelig, og står i en sterk, interessant kontrast til Annie Clarks klokkeklare stemme. 
Herfra og ut fremføres låter som "Dilletante", "Northern Lights" og "Cruel" - alle tre fra fjorårets sterke, men oversette album Strange Mercy - på fengende, kunstrockaktig vis; overbevisende gitarsoloer og -effekter, spasmeaktige bevegelser, kontrollert vokal og fine vekslinger mellom det røffe og det myke. 

Når hun avslutter med The Pop Group-coveren "She Is Beyond Good And Evil" med en nærmest punkaktig tilnærming, har St. Vincent nådd er formtopp det hadde vært gledelig å få mer utbytte av. 
Kruttet hun har bygget opp kulminerer i en strålende avslutning - og en sceneform og fremførelse vi gjerne skulle fått servert fra første låt. 
