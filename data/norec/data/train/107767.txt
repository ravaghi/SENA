Økologi for de minste
Spansk animasjonsfilm. 
For alle. 
Norske stemmer: 
Jeppe Westerbye, Siri Nilsen, Helge Winther Larsen, Kim Fangen, m.fl. 

Enkel og særdeles velmenende tegnefilm om hvordan små og småredde muldvarper må kjempe mot slemme mennesker. 

Det blir litt i meste laget; den politisk korrekte bakgrunnen for denne historien, det overtydelige fokuset på at mennesker er slemme, selvforherligende vesener som gjerne smadrer all natur rundt seg. 

Men sett fra en liten tilskuers vinkel er fortellingen om muldvarpen Furi og hans venner både rørende og spennende. 
Det er lett å identifisere seg med de litt småskremte og trege muldvarpene, som i kampen mot å bli pelsmat for en rik, gretten kjerring utviser både mot og handlekraft. 
Dette er egenskaper barn vet å verdsette, særlig når de beherskes av små, usikre individer. 

All vegetasjon lever, småfluer og kyr, mus og katt - alle har livets rett, er den enkle moral. 
Når balansen trues, er det dyrene som tar ansvar. 
Vakre farger, søte dyr, godslige, gamle trær og en gjeng feite fluer utgjør denne forsamling av økologisk mangfold. 
