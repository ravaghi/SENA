Game Dev Story
Best på iPhone akkurat nå! 

Advarsel - dette spillet er høyst avhenighetsskapende. 

Det er nesten rart at ingen har tenkt på dette før, Game Dev Story er et spill om å lage spill. 
Og jeg må poengtere at det er helt på sin plass å starte med en advarsel. 

Game Dev Story til iPhone er søtt og djevelst morsomt - det er lenge siden jeg har blitt så hekta på et spill på telefonen min. 

Start et spillstudio fra bunnen av, ansett de dyktigste folkene og sett i gang. 
Skal du lage et Online RPG-, Shooter- eller et Trivia-spill? 

Du må velge hvilke prosjekter det er verdt å satse penger på - og du må følge produktet helt til det er på markedet. 
Markedsføring og finansiering er viktig for å få et produkt du kan tjene penger på. 

Etterhvert som du blir større, kan du også få deg nye og større kontorer. 
Ansette flere folk, og utvikle større spill. 
Til slutt er det mulig å lage din egen spillkonsoll. 

Metaspill 

Men nei, du får ikke faktisk laget et ekte spill du selv kan spille i Game Dev Story. 
Dette er et managerspill, hvor du styrer livet i din lille bedrift. 
Spillene du lager har bare et navn, og hele Game Dev Story foregår inne på kontoret (se bildet i toppen). 

Grafikken er herlig retro, med mange referanser til 8-bit-æraen. 

Og du har mange hemmelige figurer du kan rekruttere til firmaet ditt - det gav meg også retrofølelsen. 
Hvor er eastereggene i dagens spill? 

Jeg vil ha mer 

I løpet av et par korte timer hadde jeg utforsket det meste Game Dev Story hadde å tilby, og det var dessverre for lite. 

iPhone er kjent for kjappe og enkle spill - men det er ikke noen grunn til at AppStore skal inneholde større produksjoner. 

Jeg håper Kairosoft kommer med flere oppdatering til dette spillet, jeg tørster etter mer. 

Game Dev Story har sine små feil, men er et av de absolutt beste spillene på iPhone og iPod akkurat nå - anbefales 
