Her kommer Marshall-hjelpen
Stillferdig fra musikalske gruveslusker. 

ALBUM: 
Bluegrass har igjen fått fotfeste i Norge, og nyeste tilskudd på stammen er Marshall Monrad Band — oppkalt etter banjospiller Cato Monrad og amerikanske Marshall Tucker Band. 

Men det er Bjørn Nilsen som er låtskriver, vokalist og gitarist ­- som han har vært det i Jetsurfers og Nilsen's Southern Harmony. 

Dunderlandsdalen. 
I USA skrev de gamle bluegrassbandene sanger om sin egen virkelighet. 

Nilsen gjør også det, på sitt vis. 
Han har forholdt seg til området rundt Mo i Rana, der han vokste opp, og spesielt Dunderlandsdalen, der besteforeldrene bodde. 

Det meste handlet om gruvedrift og utvinning av jernmalm, kontrasten mellom mineraler og søle, eller gull og gråstein om man vil - derav titler som «Coal Mine Town», «Miners Blues» og «Dunderland Iron Ore Company». 

Jernbaneviser 
Her er også sanger om togreiser og jernbaneskinner, bilkjøring gjennom ørkenen og selvfølgelig kjærligheten. 
Musikalsk er det verken originalt eller veldig spennende, og tekstene er på ingen måte oppsiktsvekkende. 

Men 
- Nilsen er tro mot tematikken, og innimellom velbrukte klisjeer er det lov å ta av seg hatten for tekstlinjer som «Grew up on a hillside / At the end of a depression / Even country folks like us / Can spell the word recession». 

Fint strengearbeid 
Det er også en fin akustisk stemning på plata og mye fint strengearbeid — der bandet er supplert med utmerkede instrumentalister som Knut 
Hem (dobro) og Øystein Fosshagen (fele og mandolin) fra Øystein Sundes backingband Meget i sløyd. 

Gjestevokalister 
Men det beste grepet på «Minerals & Mud» er at de har dratt med seg gjestevokalister fra det norske country- og americana-miljøet som alle gjør en fin jobb og setter sitt preg på albumet: 
Stephen Ackles, Tone Silvia Holen, Tore Andersen,Tove Bøygard og Paal Flaata. 
Det gir merverdi og tilfører en variasjon albumet trenger — og drar nytte av. 
