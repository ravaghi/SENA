Håkan the boss
Det er lenge siden Håkan Hellström sto i sjømannsdress i Folken og spilte fra sitt ferske debutalbum. 
I dag er poporkesteret fra Göteborg et rockeband med tre gitarer i front. 

Trompeten er i stor grad byttet ut med en saksofon, pianoet er markant og mest av alt ligner gjengen Bruce Springsteen og hans E-Street Band. 

Det viste seg å være oppskriften på hvordan stavangerpublikummet vekkes fra døsen en torsdag ettermiddag klokka 17.15. 
I utgangspunktet et håpløst spilletidspunkt for Hellström, men der Susanne Sundfør opptrådte for 300-400 passivt lyttende på samme tid og sted i fjor, fikk Hellström liv i en ti ganger så stor menneskemengde i år. 
Har Rått og Råde i sitt andre år skaffet seg et skikkelig fotfeste på Lassa? 
Det kan se sånn ut. 

Hellström åpner med "Dom där jeg kommer från" fra ferskeste album "2 steg från Paradise" og fortsetter med "Ramlar" fra debutalbumet "Känn ingen sorg för mig Göteborg" fra 2000. 
Dermed er rammen satt. 
"Tro och tvivel" følger, før gamle "Nu kan du få mig så lätt" kom, fortsatt noe av det fineste han har laget. 
Under "För en lång, lång tid" et stykke ute i konserten vandrer han ut blant publikum. 
Han smaker på en øl, låner bort mikrofonen og ser i det hele tatt ut til å storkose seg. 

Det er vanskelig å stå stille når bandet spiller livefavoritten "Kom igen Lena!", og mot slutten serverer Håkan Hellström en langversjon av "Det är så jag säger det". 
Tittelkuttene fra første og siste album kommer som ekstranumre, og sirkelen er sluttet. 
