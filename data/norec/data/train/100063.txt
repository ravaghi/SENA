Deilig tålmodighetsprøve
Racingspill flest går ut på å kjøre fort. 
I «Trials 2: Second Edition» fører denslags til knuste ben og blodsprut. 

Idrettsformen trial går i korte trekk ut på å navigere en motorsykkel gjennom en løype med diverse hindere. 
Det er ikke lov å sette føttene i bakken, i steden må man utøve balansekunster av svært høyt nivå for å komme seg til målstreken. 

Det er utgangspunktet for «Trials 2: Second Edition». 
Du får en bråte med løyper å komme deg gjennom hvor stupbratte bakker, leit plasserte hopp og diverse hindere - noen av dem dødelige - gjør sitt beste for å stanse fremgangen din. 

Når det går galt, og tror meg - det gjør det ofte - knuses benene i kroppen til figuren din på uhyre komisk vis. 
Men i spillenes verden er det meste tillatt, så det er bare å trykke på en knapp så starter du fra forrige lagringspunkt. 

Målet er å komme seg gjennom løypa med færrest mulig omstarter og på kortest mulig tid. 
Poengsummen din havner deretter på globale rankinglister, hvilket også er spillets eneste form for multiplayer. 

Det er muligens litt i vanskeligste laget å styre motorsykkelen, jeg har foreløpig ikke klart å komme meg på et nivå hvor ferdigheter har mer å si enn flaks. 
Men allikevel er «Trials 2: Second Edition» herlig underholdende og svært givende. 

PS: 
Spillet er kun tilgjengelig på nett via www.steampowered.com eller store.redlynx.com, og koster 10 dollar (rundt 50 kroner). 
