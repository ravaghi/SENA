PNY XLR8 PRO SSD
En SSD profilert mot gamere, hva betyr det? 

Trenger de som driver med PC-spill andre typer SSD enn de som bruker maskinen til andre ting? 
Det har vi vanskelig for å være med på, men PNY profilerer sin nye SSD-serie mot disse brukerne. 
Vårt testeksemplar er en 240 GB enhet i standard 2,5-tommers format. 

XLR8 PRO 

Enheten leveres i eske, med en kort datakabel. 
Monteringsskruer lå ikke i vårt testeksemplar, men som regel bruker man jo de som satt i harddisken man bytter ut, eller med monteringsbraketten som man må kjøpe separat hvis man skal montere den i en stasjonær PC. 
Siden det ikke er noen bevegelige deler er det strengt tatt ikke nødvendig å skru den fast i en stasjonær PC ... 

Kontrolleren er SandForce 2281 som komprimerer dataene før de skrives til flashminnet, og dekomprimerer etter lesing. 
Dermed skriver man mindre til cellene i flashminnet, og levetiden på disse blir lengre. 

Flashminnet er av MLC-typen og oppgitt til å klare minst 3000 skrive/leseoperasjoner. 
Slik fordelingen av bruken gjøres vil dette bety at du typisk kan skrive langt mer enn 10 GB hver eneste dag i minst fem år framover. 
Dette er langt over det man kan kalle normal bruk. 

256-bits AES-kryptering støttes også, og grensesnittet er 6Gbit/sek SATA3. 

Ytelse 

PNY oppgir ytelsen til å være opptil 550 MB/sek på lesing og 510 MB/sek på skriving, med forbehold om testplattform. 
Våre målinger er gjort på en PC med Intel Core i5 3570K og 8 GB 1600 MHz minne, og resultatene er derfor noe lavere. 

Ytelsen er ikke ulik Intels 335-serie. 
Dette er ikke så merkelig, siden kontrolleren er den samme, og egenskapene til flashminnet har også mye til felles hos begge enhetene, med samme antall skrivesykluser. 
Intel har egen firmware, det er vel først og fremst her forskjellene ligger. 

Det finnes flashminne som klarer flere skrivesykluser, men det er dyrere. 
Likevel er det tilstrekkelig for de aller fleste bruksområder, siden de færreste av oss lagrer så mye data som vi leser. 
All programvare skrives én gang, deretter leses den bare. 
Det samme gjelder alle mediefiler og mesteparten av det vi produserer selv. 

Her ligger vel også årsaken til at dette produktet blir profilert som en løsning for gamere, siden spill ikke genererer mye data som skal lagres. 
Derimot er lesehastighet viktig, både for store og små filer, spesielt ved innlesing av nye brett slipper man mye kjedelig ventetid sammenlignet med data lagret på harddisk. 

Konklusjon 

PNY XLR8 PRO er en utmerket SSD som egner seg både til generell bruk og til gamere, med god ytelse på de fleste områder. 
Den har litt høyere leseytelse enn Intel 335 som bruker samme kontroller, men på bekostning av skriveytelse. 
Forskjellen er imidlertid svært liten. 

PNY XLR8 Pro 2.5" SATA III 240GB 
