Vakkert stjerneepos
Alt bortenfor stjernene er ikke roboter og laservåpen. 
I «Star Ocean» kolliderer nytt og gammelt, og det med et fint resultat. 

Det japanaske rollespillet med det noe storslagne navnet «Star Ocean: 
Till the End of Time», er det tredje innslaget i en serie som startet for åtte år siden på Super Nintendo. 

Men det gjør slettes ingenting om du er ny til serien. 

Til tross for at «Star Ocean» befinner seg i en slags nisjésjanger - nemlig japanske rollespill - tar det godt vare på nykommere, og gjør læreprosessen passende fordøyelig. 

For «Star Ocean» er et omfattende, stort og tidvis rimelig komplisert spill. 

Tilhengere av «Final Fantasy»-spillene vil finne seg lett til rette her, blant gutter og jenter med blått og rosa hår, øyne på størrelse med tallerkener, og hvor noen er utrustet med nærmest utenomjordiske pipestemmer. 
«Star Ocean» er japansk til fingerspissene. 

Og dermed er mye gått tapt i oversettingen også. 
Skuespillerne i den vestlige utgaven er lite bedre enn elendige, og de stjernene som tidvis glimter til blant søppelet blir oppslukt av den talentløse majoriteten. 

Heldigvis er det ikke dette som er viktigst i et spill som «Star Ocean». 

Som et rollespill er dette en bunnsolid produksjon med lang levetid - kanskje et av de viktigste kriteriene i denne sjangeren. 
Fordelt på hele to DVD-plater, er det omtrent slik at undertittelen «Till the End of Time» går troll i ord. 

Likevel er historien rimelig enkel, men takket være en elegant blanding av science fiction og fantasibasert sverd og magi, er det vanskelig å ikke bli oppslukt i det utviklerne prøver å fortelle. 

Du spiller jordboeren Fayt som motvillig blir kastet inn i begivenhetenes sentrum, og som legger ut på en storslått reise mellom stjernene. 
Sammen med nye bekjente besøker han planeter hvor teknologien som oftest kan sammenlignes med vår middel-alder. 

Og bare så det er sagt: 
«Star Ocean» inneholder svært mye historiefortelling. 

Av og til blir det nesten litt for mye av det gode. 
Mellomsekvenser og dialoger dukker opp omtrent like hyppig som fulle skandinavere på Mallorca. 
Og da er det bare å prise seg lykkelig over at disse som oftest er velproduserte og underholdende. 

Sentralt i slike spill står kampsystemet, som for øvrig har blitt en to-hodet drage i «Star Ocean». 
De som setter pris på taktikk og tall vil elske det, mens de som er mest vant til actionorienterte rollespill vil synes det blir litt for fiklete. 

I seg selv er det likevel et av de bedre i denne spillsjangeren. 
Det kombinerer gjennomført grafikk med et solid spenningselement, og et dypere nivå av taktikk og strategi. 

Spesielt banebrytende er det nok ikke, men til syvende og sist er «Star Ocean» likevel et minneverdig rollespill. 
