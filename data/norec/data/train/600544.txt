Fremmed i et fremmed land
DRAMA 

Frankrike 2015 

Regi: 
Jacques Audiard 

Manus: Jacques Audiard, Noe Debre, Thomas Bidegain 

Skuespillere: 
Antonythasan Jesuthasan, Kalieaswari Srinivasan, Claudine Vinasithamby, Vincent Rottiers, Marc Zinga 

Musikk: 
Nicolas Jaar 

Aldersgrense: 
15 år 

Flyktningekrisen som finner sted i Europa akkurat nå, har gjort «Dheepan» enda mer aktuell enn den var på vårparten da den vant Gullpalmen i Cannes. 
Tre tamiler — en mann, en kvinne og et barn - kommer til en av Paris' forslummede, lovløse forsteder. 
For å unnslippe borgerkrigen på Sri Lanka har de gitt seg ut for å være en familie, men i virkeligheten er de like fremmede for hverandre som for sitt nye hjemland. 
Alt føles usikkert, utrygt, frustrerende. 

Regissør Jacques Audiard («Profeten«) bruker litt musikk og noen av overgangene har et drømmeaktig skjær, men «Dheepan» er en film som ikke oppleves så mye spilt og regissert som levd ut og dokumentert. 
Riktig nok får den et drag av bombastisk spenningsfilm når tittelkarakteren - som blir spilt av en virkelig eks-tamiltiger - mot slutten omsider er blitt presset for langt. 
Men inntil da er den forstemmende troverdig. 

Dessuten har den poesi. 
I en spesielt øm scene ser vi Dheepan sitte dypt konsentrert over arbeidsbenken sin. 
Når vi så får vist hva han har laget - en liten dør av gullfolie til et bilde av sin virkelige, for lengst døde familie - blir det opplagt at dette handler om noe langt mer enn bare praktisk flyktningepolitikk. 
