Gaven til far som lo
De fleste har en far som lo godt av Robin Williams' radiostandup i «Good morning, Vietnam!». 
Her er gaven til far. 

Jeg skjønner ikke helt budskapet i komedien «Man of the year», men jeg forsto ikke «Good morning, Vietnam!» heller. 

Williams spiller en komiker som blir valgt til president ved en datafeil. 
Det politiske budskapet er spurvete, men til gjengjeld lett å være enig i: 
Man skal ikke velge feil mann til president, sjøl om han er vittig. 

Laura Linney er dessuten ekornmjukt sårbar datadame, Christopher Walken spiller lakonisk manager, og det finnes mye hyggelig dilldall i denne filmen. 
Far som lo godt, vil like disse folka. 

For det viktigste er at generøse finansfolk har sluppet Robin W. ut av buret sånn at han kan få lov til å spre oneliners av høy kvalitet. 
Det funker. 
