Du trenger ikke dette
Man blir bare resignert av enda en Fockers komedie. 

"Little Fockers‘: 
Amerikansk komedie. 
2010. 
1 time, 35 minutter. 
11 år. 
Regi: Paul Weitz. 
Med: 
Ben Stiller, Teri Polo, Robert 
De Niro, Owen Wilson. 

Den forrige Fockers-oppfølgeren var forferdelig: 
Treeren skaper ikke raseri, men en slags behagelig resignasjon: 
Som om du ser en åttitallsbegeistra TV-framføring av spansk flue der for eksempel Rolv Wesenlund har rutete dress og talefeil. 

Ben Stiller er blitt supersykepleier, for ingen vil se filmer om menn som vasker rumper og ikke tjener penger og aldri går på møter. 
Robert DeNiro har kommet i den post-heroiske alderen da han må spille potensmobba svigerfar, Dustin Hoffman er en slags etnisk ereksjon i Spania, Barbra Streisand driver sex-TV. 
Det finnes et pensjonist-humrende fnisemiljø i denne komedien, og sjøl om DeNiro forsyner seg skamfullt av Viagra-etterlikningene, hever filmen seg aldri til mer enn halvslapp pilspenis. 

Konfliktene er ikke av Gahr Støre-format. 
Jessica Alba spiller medisin-promotor som av udefinert biologiske grunner kaster seg over Ben Stiller og gjør eks-spionen DeNiro profesjonelt mistenksom. 
Underveis skjer det noe ting som folk vil le av på samme måten som når de hoster chips-smuler. 
