Småkjedelig Bob
Barna kjenner Byggmester Bob godt fra før. 
Dermed har spillutviklerne en enkel jobb. 

Det er positivt at Bob og de andre figurene snakker norsk. 
Det fornorsker spillet, bokstavelig talt, gjør det koseligere og forståelig for de minste. 

Det er også positivt at de har laget forholdsvis originale og varierte oppgaver - ti stykker til sammen. 
Oppgavene går ut på alt fra å spille minigolf med Bob, reparere skateboard-ramper, lage ekornsti og sette sammen dinosaurskjeletter. 

Barna må også ta i bruk sin estetiske sans, gjennom å bygge parker som de blant annet skal dekorere med pene dammer og flotte paviljonger. 
Cluet er altså at barna skal bygge og reparere i parken, samtidig som de har det morsomt. 

Det er noe ved dette spillet, uten at jeg helt makter å sette fingeren på det, som gjør det litt uengasjerende. 
Det er kanskje noe med den litt platte grafikken og oppgavene som er litt for enkle å løse, som trekker det ned. 

Det å reparere konstruksjoner i parken burde for eksempel vært mer omfattende enn å trykke på en knapp, og parkene barna skal dekorere kunne vært mer detaljerte og estetiske. 

Barna kommer sikkert til å like spillet uansett. 
Hver gang du hører PC-en rope: 
«Byggmester Bob, kan det fikses?», kommer du garantert til å høre barna rope rett etterpå: 
«Klart det kan!». 

Så spørs det hvor lenge de gidder å spille før de blir lei. 
Personlig synes jeg faktisk det er morsommere å se byggesteren på TV. 
