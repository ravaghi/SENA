Hvor mye veier et liv?
Drama 

Norge 2014 

Regi og manus: 
Bent Hamer 

Skuespillere: 
Ane Dahl Torp, Stein Winge, Hildegun Riise,Per Christian Ellefsen, Laurent Stocker 

Musikk: 
Kaada 

Aldersgrense: 
Tillatt for alle 

Egnethet: 
Voksen 

Det er antakelig ingen andre enn Bent Hamer som kunne ha funnet på å lage film med utgangspunkt i virksomheten til Justervesenet, Norges direktorat for alt som har med måling og veiing å gjøre. 

Justervesenet forvalter blant annet den offisielle norske kiloen, og må jevnlig frakte den dyrebare metallklumpen til Paris for kontrollveiing. 
Denne gangen faller ansvaret på Marie (Ane Dahl Torp). 
Pliktoppfyllende og presis som hun er i jobben, opplever hun likevel at livet utenfor ikke lar seg kontrollere. 
Faren hennes ligger på det siste og eksen holder på å flytte ut. 

«1001 gram» har alt vi forventer fra regissøren av «Salmer fra kjøkkenet»: 
Tempoet er avmålt, dialogen fri for overflødige ord, hvert bilde en nøye uttenkt komposisjon, Dahl Torps ansikt stort sett uutgrunnelig. 
Det hviler en helt egen, strengt regissert ro over en Bent Hamer-film. 
Men siden den ytre handlingen er så begrenset, får alt som skjer desto større vekt. 

Og til syvende og sist — til tross for alle de absurde formalitetene og tekniske spissfindighetene Hamer bruker så mye tid på - er det selvsagt livet selv som ligger i vektskålen. 
Dette er kanskje en utstudert merkelig film, men den er også merkelig rørende. 
