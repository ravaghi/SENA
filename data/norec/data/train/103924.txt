Shelby Lynne:«Identity Crisis» 

(Capitol/EMI) 

Nok et elegant album fra kvinnenes svar på Beck. 

Amerikanske Shelby Lynne (35) fortsetter ufortrødent å mikse avarter av sitt hjemlands musikkrøtter på en imponerende måte. 
Lynne skriver sterke låter, har en innsmigrende stemme og hopper elegant og lekent fra honky tonk-inspirerte numre via bluesen og over til country og western-swing i sine låter, som likevel kommer ut med en ubestemmelig og allmenngyldig popfølelse. 
Sist hadde hun med seg Glen Ballard (Alanis Morissette) på produsentsiden - nå har hun gjort det selv, hvilket betyr et mer strippet, organisk og ikke minst varmt album, der balladene «If I Were Smart», «I Don't Think So» og «I Will Stay» er noe av det vakreste du kan putte i CD-spilleren i høst. 
