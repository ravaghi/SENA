Skurk med stil
James Spader er ryggraden i «The Blacklist», som har spenningen på topp, men mangler raffinement. 

TV-SERIE: 
Hva gjør du når en av FBIs topp ti ettersøkte, den tidligere agenten Raymond «Red» Reddington, med brask og bram entrer hovedkvarteret og tilbyr seg å overgi 100 internasjonale kriminelle og terrorister — så lenge han får det akkurat som han vil? 

Vel, de som står bak «The Blacklist» synes det er helt innafor at både betingelsene og motivasjonen aksepteres uten så mye mer enn noen hastige protester og irriterte rynker i diverse panner. 

Dermed henter FBI inn agenten superskurken sier er den eneste han vil snakke med, «profileren» Elizabeth Keen. 
Hun har ikke en gang rukket å komme seg til sin første dag på jobb. 

Effektiv spenning 

Det blir fort klart at «The Blacklist» ikke er ment som noen nyansert og realistisk skildring av jakten på den globale, kriminelle underverdenen. 
Serien hviler tungt på det karikerte vesenet til den geniale trådtrekker Reddington; tilbakelent ovenpå og syrlig humoristisk tvinner han FBIs ypperste vel enkelt rundt lillefingeren. 

Som intens og actionfylt spenningsserie er den effektiv, og holder ikke akkurat tilbake på det hektiske musikkunderlaget når kriminelle og terrorister skal overvinnes i byggestillas. 

Likevel forsøkes det, blant annet med det svært Hannibal Lecter/Clarice Starling-inspirerte forholdet mellom Red og Keen, å slå an en menneskelig nerve. 

Uvisshet 

Dessverre blir uviklingen i denne dynamikken litt for uthalt til å holde interessen over episodene. 
Uten å si for mye — og uten å vite svaret — spilles det dessuten ut en god del hint som peker mot en bakgrunn som om den viser seg å stemme, presenteres lite raffinert. 

Men det er altså på ingen måte gitt. 
For nettopp uvisshet er det «The Blacklist» håndterer best. 

Selv om enkelte hendelser er irriterende enkle å se komme, hører de til unntakene: 
Reds planer vrir og vender seg gjennom hvert episodeplott med en uforutsigbarhet som gjør det umulig å vite hvilket lag han til enhver tid spiller for, og hva han selv har å vinne. 
Det eneste som er klart er at han har full kontroll. 

Første episode kan sees på tv3play.no. 
