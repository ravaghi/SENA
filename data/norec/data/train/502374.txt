Ekte festmetal fra Audrey Horne
Bedre kan det knapt gjøres. 

Det ble en kveld som vil bli husket for de 1000 tilhørerne i Røkeriet på USF lørdag kveld. 
Audrey Horne leverte virkelig et glitrende festmetalshow av det sjeldne slaget. 
Og ble sågar belønnet med bursdagssangen fra et ellevilt publikum. 

For det var også en slags bursdag for bandet denne kvelden. 
Femten år er gått siden medlemmene kom sammen i 2003. 
– Vi er omtrent konfirmanter, som vokalist Torkjell «Toschie» Rød uttrykker det. 
Konserten ble også filmet og innspilt med planer om å utgi et livealbum senere. 

Det jubileres ellers heftig i bergensrocken denne høsten. 
Forrige helg feiret Real Ones 25-årsjubileum med innspilling av nytt livealbum. 
De neste ukene er det klart for både Pompel & The Pilts og El Regn med henholdsvis 30- og 40-årsjubileum. 
Og kommende helg feirer Helge Nilsen sine første 60 år som artist med to konserter i Grieghallen. 

Seks album, en Spellemannspris og to nominasjoner er det blitt på Audrey Horne siden oppstarten i 2003. 
Og et utall turneer og festivaljobber rundt om i Europa. 
En durkdreven gjeng og det kan så absolutt høres. 

Bandet begynte med ferskt materiale fra albumet «Blackout» som kom ut tidligere i år. 
«This Is War» og «Audrevolution» etterfulgt av tittellåten. 
Stor stemning fra første sekund. 

Lyden var selvfølgelig perfekt, men det mest imponerende var likevel samspillet mellom sal og scene. 
Denne kvelden var det bygget en liten utrigger i salen der bandmedlemmene til tider tok seg en liten tur ut til publikum. 
Noe som fungerte overmåte. 
For er det noe du trygt kan kalle Audrey Horne så er det jordnært og folkelig. 

Da gitaristene Arve «Ice Dale» Isdal og Thomas Tofthagen satte i gang å briljere, var det bare å gi seg over. 
Virtuost, melodiøst og så samspilt at det var en fryd. 
Enhver luftgitarists våte drøm. 
Praktfulle tungrockklisjeer fra to musikere som virkelig vet hvordan ekte gitarhelter både skal låte og oppføre seg. 
Og alltid med et glimt i øyet. 
Bassist Espen Lien og Kjetil Greve bak trommene var nøyaktig så stødige som de skulle være. 
I tillegg hadde bandet fått med seg Ove Gaasand på orgel på noen av låtene. 
Sistnevnte mest kjent som medlem av bandet til Lothepus. 

– 
Nå skal vi spille noe gammel skit, kom det fra Torkjell sånn midtveis. 
Noe som innebærer en tur tilbake til røttene, eller rettere sagt bandets første par albumutgivelser. 
En ganske annerledes sound og et mer grungepreget uttrykk enn de siste årenes festmetal. 
Selvfølgelig med Herbrand Larsen bak tangentene. 
Han sluttet strengt tatt i bandet for ti år siden, men har fungert i kulissene siden. 

Etter en solid blanding av nytt og gammelt – mest nytt – avsluttet Audrey Horne med «Blaze Of Ashes». 
Komplett med pyro og et hundretalls gule og svarte ballonger som falt ned fra taket i Røkeriet. 
At de færreste av ballongene overlevde til låten var slutt får nå så være. 

Deretter ekstranumre. 
«Redemption Blues» fra albumet «Youngblood». 
Kanskje Audrey Hornes største hit til nå, og salen sang villig med på refrenget. 
Enda mer allsang ble det på «Waiting For The Night» før kvelden ble avsluttet med «Straight Into Your Grave». 

Audrey Horne er uten tvil et av landets aller beste tungrockband. 
Og garantert det morsomste. 
