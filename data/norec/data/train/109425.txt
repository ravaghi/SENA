Plateanmeldelse:Lars Vaular - «1001 hjem» 

Lars Vaular (28) befester posisjonen som landets mest fremoverlente rapper. 

ALBUM: 
HIP HOP Lars Vaular «1001 hjem» (NMG/MER) 
Bergenserens liv har gjennomgått noen forandringer på de to årene siden den enestående «Du betyr meg» ble spilt inn, men hverken basebyttet til Oslo eller farsrollen er tema. 

Privatpersonen Lars Vaular er bare så vidt til stede på «1001 hjem». 

Rapperens femte fullengder er en samling fortellinger i både første- og tredjeperson, som blir sluppet på en egen nettside i fire etapper utover den neste måneden. 

Underlig utgivelsesstrategi. 
Men med ti år i spillet vet Vaular godt hvordan man kaprer lytterens oppmerksomhet. 
Spesielt som historieforteller. 

I dag slippes den elektrifiserende Frode Flatland-produksjonen «Gary Speed», om den walisiske fotballfiguren som tok livet sitt for to år siden. 
En haug Leeds-referanser som flyr over hodet på undertegnende, men låten er nok et eksempel på hvordan Vaular leker seg i sitt tekstunivers. 

Bildene han maler i «Trådene som gløder» og «Offer» er av kjøtt og blod. 
Han fascinerer seg fortsatt for dem som dveler ved samfunnets ytterkanter, men utvider spekteret ved å ta på seg mer naive briller som i «Denne byen e vår» og den nydelige, Thomas Eriksen-produserte «Nonsens». 
Ah! 
Essensen av ungdommens ferske følelser. 

Kanskje er det Vaulars kommende trettiårskrise vi er vitne til. 
Likevel rager han som en tidligere rapnerds våte drøm. 
Med flere utspring mot polert pop, klubbmusikk og visesang, men alltid med en kjerne oppfostret av hard rap, poengtert med grensebøyene rim samt støvete og drømmende produksjoner fra Eriksen og Ciscoe, flott mikset av Yngve Sætre. 

Men det må nevnes: 
Så fremovertenkende som Vaular pleier å være, er det noe skuffende med dubstep-tropene i «16 år», selv om det ligger en ironi i at han synger «så utdatert» over den. 

Lars Vaular sementerte sin status som Norges beste rapper med sine to forrige plater, og man skulle nesten tro han hadde tømt kreativiteten. 

Men popsensibiliteten hever ham over rap. 
«1001 Hjem» er balansekunst. 

BESTE LÅT: 
«Ingenmannsland» 
