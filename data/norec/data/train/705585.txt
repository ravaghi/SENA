BOK:Alene i verden 

BOK: 
Sårt og stillferdig om en ung jente som invalidiseres av spiseforstyrrelser. 

Kristin Friis: 
Familiesykdommen. 
Roman. 
291 sider. 
Oktober. 

Kristin Friis (f. 1969) debuterte i 2012 med den fascinerende romanen «Fjøset», som ytre sett ikke handler om stort annet enn at gårdskona Marta venter på at mannen skal komme inn fra kveldsstellet, men som er rik på undertekst og dybde. 

Også «Familiesykdommen» har en avgrenset ramme, der en familie må avslutte påskeferien fordi eldstejenta skal til behandling for anoreksi ved Rikshospitalet. 
Romanens første del er en stillferdig pasientrapport fra en særlig sårbar tid i jentas liv: 
«Lyset er for lyst, mørket for mørkt. 
Verden er på, jeg er av» (s. 86). 

Personene omtales ved sine funksjoner, ikke ved navn, og dagene er organisert i noen få faste rutine. 
Friis skaper en fortettet stemning av hverdagens monotoni og jentas refleksjoner, og bygger litterært og emosjonelt sterke scener som stundom minner til forveksling om maktmisbruk og overgrep, og slik reiser viktige spørsmål om grensen mellom tvang og frihet, omsorgsplikt og privat autonomi. 

Men etter mitt skjønn kunne romanen kanskje vært avsluttet her. 
I den siste tredjedelen skjer det noe, teksten beveger seg fra det sofistikerte og stillferdige til det kjølig analytiske og debattpregede. 
Det trekkes paralleller til Amalie Skram og «Professor Hieronymus», Tage Danielssons «Släpp fångarne loss, det er vår», Munchs «Syk pike» og «Pubertet», og Hamsuns «Victoria», som egentlig bare blir en programmatisk oppramsing av romanens idégrunnlag. 
Når romanens jeg tolker Skrams Else Kant, er det egentlig seg selv hun fortolker og forstår. 

Problemet er at dette også smitter over på leserens forståelse av romanen som sådan. 
Mer enn å tilveiebringe nøkler til forståelsen, låser Friis på denne måten tolkningsrommet som hun åpnet i første del. 
Der første del på mange måter er besnærende romankunst, faller forfatteren i siste del for fristelsen til å forklare sin egen tekst. 
Man får si som Ernst Jünger: 
«Den forfatter som kommenterer sitt verk, går under sitt nivå». 
Og nivået til Kristin Friis er altså, på sitt beste, svært høyt. 
