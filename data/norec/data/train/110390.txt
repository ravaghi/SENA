Fantastisk!
Dette er filmen som har alt: 
Drama, tragedie, kjærlighet, samvittighet, eventyr, grusomhet, håp. 
Og det blir fortalt på en måte du aldri har sett før! 

HANDLER OM: 
Jamal er en ung gutt fra Mumbais verste slum. 
Via en rekke tilfeldigheter får han en dag en sjanse i TV-showet «Vil du bli millionær»? 

Det vil selvfølgelig Jamal - om mulig. 
Etter hvert som spørsmålene kommer, viser det seg at han har svaret på det aller, aller meste. 
Det er faktisk ikke fordi han er «allvitende». 
Men fordi livet i slummen, med alle sine vanvittige fasetter, har gitt ham kunnskap han på mange måter kan klare seg uten... 

DOM: 
«Slumdog Millionaire» må allerede nå - i januar - utpekes til en av årets filmer. 
Uten skygge av tvil! 

Ikke bare er det en fantastisk, velspilt og hundre prosent medrivende historie; den er også fortalt med en frapperende og nyskapende teknikk: 
Filmens dramatiske utvikling og ytre form er hele tiden tett, tett vevd sammen med innholdet. 
Det blir en filmfortelling av sjelden og fantastisk format og form! 

Så kan man innvende: 
Det er også en slags dagdrøm, fjernt fra hva en enkel gutt fra tilværelsens pariakaste noen gang kan være i nærheten av å håpe på. 

Vel: 
Like sant er det at en tilværelse helt uten håp er - håpløs. 

Regissør Danny Boyle juger ikke et øyeblikk om slum-beboerens virkelighet - snarere tvert om! 
Dette er en ram og brutal og grusom virkelighet, som treffer alle, uten unntak. 

Å lage en liten åpning for èn, blir derfor ikke virkelighetsflukt og fantasi. 
Det blir en vitalt og solidarisk handling, som setter grusomhetene i relieff - og gir verdighet og flukt til livets storhet og verdi, for alle mennesker. 
Det ble fire Golden Globe på «Slumdog Millionaire». 
Jeg vil tippe det blir Oscars, også. 

For makan har du ikke sett på lang, lang tid! 

Gå på kino og bli rik, kjære publikum! 
