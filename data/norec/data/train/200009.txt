22"Philips 225B2 PowerSensor LCD 

Skjermer som ingen ser på bruker unødvendig strøm. 
Philips har en smart løsning. 

Strømforbruk og varmeutvikling henger nøye sammen på godt og ondt. 
I et kaldt land som Norge er det som regel ikke noe stort problem at apparater i huset bidrar til oppvarming, det som er problematisk er at det gir mindre kontroll. 
Det optimale er at hvert apparat gjør det det skal, og ikke overlapper hverandre når det gjelder funksjoner. 

Har du et trangt hjemmekontor med PC, skjermer og annet datautstyr blir det fort for varmt selv om vinteren. 
En kraftig PC med 2 store skjermer bruker ofte godt over 500 watt under belastning, og det er det samme som en liten panelovn på fullt. 
Med et par lyspærer i tillegg blir det ekstra godt og varmt. 

Smart strømstyring 

PC-er kan gå i dvale og redusere strømforbruket betraktelig når de ikke er i bruk. 
Men skjermene blir ofte stående på. 
For å unngå dette har Philips kommet opp med en smart løsning. 

Foran på Philips 225B2 er det infrarøde sensorer som registrerer om det sitter noen foran skjermen eller ikke. 
Så snart det registreres at det ikke er bevegelse foran skjermen dimmes skjermbildet og etter litt tid slås det helt av. 

Med en gang det registreres bevegelse igjen slås den på umiddelbart. 

Når skjermen er slått av bruker den bare 0,1 watt i standby. 

Egenskaper 

Selve skjermen har et kabinett i matt sort og en matt skjermflate. 
Den kan både dreies, vippes og justeres 70 mm i høyden. 
Laveste høyde over bordflaten med skjermen i fornuftig vinkel er 12 cm. 

Tilkoblingene er VGA og DVI og strømforsyningen er intern. 
Det er 2 små høyttalere i nedre skjermramme og uttak på undersiden til hodetelefoner. 
Det er også en USB hub med 2 tilkoblinger på siden. 

Betjeningen er i front, med berøringsfelt i et panel under PHILIPS-logoen. 
Så snart du berører feltet lyser det opp, og informasjonen dukker opp på selve skjermen rett ovenfor logoen. 
Et praktisk og elegant system. 

Oppløsningen er 1680 x 1050, lysstyrken er på 250 cd/m2, responsen på 5 ms og dynamisk kontrast på 500 000:1. 
Betraktningsvinkelen er oppgitt til 176 grader horisontalt og 170 grader vertikalt. 

Strømforbruket i normalt arbeidsmodus er oppgitt til 22W - 0,1W i standby. 

I bruk 

Skjermen har et tiltalende og nøytralt design. 
Det matte designet sparer også egen energi som går med til å tørke av fingermerker og annet snafs på skjerm og ramme, samtidig som du ikke får problemer med reflekser. 

Responsen og generell bildekvalitet er god for bruksområdet denne skjermet er rettet mot. 
Dette er ikke noen spill- eller bilderedigeringsskjerm, men en fleksibel allrounder for kontor og hjem. 

Betraktningsvinkelen er moderat, fargeforandringer er påtagelige så snart du vipper skjermen mot deg. 
I skjermens mest tilbakelente posisjon får du best bilde, men det blir en vinkel som er litt i meste laget. 

Sparefunksjonen er interessant. 
Hvis man sitter helt rolig foran skjermen og ikke rører seg, f.eks. når man leser eller sitter og skriver, vil den ganske fort dimmes. 
Da må du vinke til skjermen for å få opp lysstyrken igjen. 
Du kan stille inn følsomheten i tre trinn i tillegg til å skru funksjonen av. 
Vi opplevde ikke noen stor forskjell mellom de tre innstillingene, skjermen dimmet uansett når vi ikke beveget overkropp eller hode. 

Denne smarte funksjonen må nok ha litt hjelp av en smart bruker for å falle på plass. 

Konklusjon 

Philips 225B2 er en stilig og praktisk skjerm med gode egenskaper. 
Den fungerer utmerket til all generell bruk og forholdet mellom oppløsning og størrelse gjør den lett å lese også for de som ikke er av de aller mest skarpsynte. 

Foten og konstruksjonen ellers er utmerket, med fleksible justeringsmuligheter. 

Ankepunktet er betraktningsvinkelen som er i minste laget, men i kontorsammenheng er den ikke så viktig hvis du ikke skal jobbe med redigering av bilder og video. 
Vi kunne også tenke oss enda bedre kontroll over dimmefunksjonen. 
