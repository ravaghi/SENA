Kings of Leon:«Aha Shake Heartbreak» 

(BMG) 

Predikantsønner med ujevnt album. 

Leon var en fattig og alkoholisert småkjeltring som så lyset, aksepterte Gud i sitt hjerte og deretter reiste rundt som omflakkende predikant. 
Hans fire sønner, Caleb, Nathan, Jared og Matthew, utgjør det langhårede bandet Kings Of Leon. 

Brødrene dannet Kings Of Leon i en bakevje på landsbygda i Tennessee før de flyttet til Nashville og utga debutalbumet «Youth and Young Manhood». 

Nå foreligger oppfølgeren «Aha Shake Heartbreak» som plukker opp tråden fra debuten, uten at bandet imponerer kolossalt. 

Kings Of Leon dreier seg ikke om å plukke opp arven etter sørstatsstorheter som Allmann Brothers eller Lynyrd Skynyrd. 
Derimot er det fullt mulig å innbille seg at Caleb Followill er en ung nevø av John Fogerty der bandet tråkler seg gjennom 12 enkle og energiske låter. 

Indiefaktoren er ikke ubetydelig, men materialet er både ujevnt og litt for puslete. 
Kings Of Leon er defintivt best når de trøkker og legger inn tyngde i røffe låter som «Pistol Of Fire», «Razz» og «Four Kicks» på et album som klokkes inn på 35 minutter. 

ESPEN A. HANSEN 
