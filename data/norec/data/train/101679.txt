Mini bil – maksi moro
Ikke mange biler er mindre praktiske, men det er heller ikke mange som er like morsomme. 
Nye Mini er en streetsmart frøken med bein i nesa og hjulene solid plantet i asfalten. 

Det lave tyngdepunktet i den lille kjerra gir en herlig kjøreopplevelse. 
Mini hatch (tredørs kombikupe) er vokst med ti centimeter, men du må fortsatt være barn eller en yogatrent voksen for å komme deg inn og ut av baksetet. 
Bagasjeplassen er knapt større enn et muserede, og prisen tikker fort opp mot 300.000 kroner. 

Tredje generasjon Mini fra BMW er en bil sydd over samme lest som den alltid har vært: 
Liten bak - stor på veien. 
Hadde det bare vært kjøreglede og – egenskaper som telte i testen, hadde vi gitt bilen en sekser. 
Men vi må nesten la de praktiske telle litt, og da blir det en veldig sterk terning-femmer. 

Ryddet opp 

BMW har ryddet opp i førermiljøet. 
Speedometeret som satt i midten på dashbordet er flyttet til foran føreren. 
Det gamle speedometeret er blitt en 

forseggjort infotainment-skjerm, med stilig kanting som veksler i ulike farger etter hvilke operasjoner du foretar. 

Vår testmodell er en Cooper med tresylindret bensinmotor på 136 hestekrefter og manuell sekstrinnskasse. 
Det gir en frisk aks fra 0-100 km/t på 7,9 sekunder. 
Pris for grunnmodellen før leveringsomkostninger på 10.000 kroner er 222.100 kroner. 
En vanlig Mini-kunde kjøper utstyr for cirka 50.000 kroner. 
Vår testmodell har «alt», for at vi skal kunne prøve ut de ulike systemene. 
Det innebærer ekstrautstyr for 140.000 kroner og en sluttsum 368.000 kroner. 

De største enkeltpostene på utstyrslisten er parkeringspakke til 40.000, en komfortpakke med blant annet sportsseter til 34.000, panoramatak til 10.000 og førerassistentpakke til 11.000 kroner. 

Mye utstyr 

Mini har aldri vært bedre utstyrt. 
En rekke moderne førerstøttesystemer er tilgjengelig, men mange av dem må du betale ekstra for. 
Head-up-displayet, en skjerm som kommer opp av dashbordet foran fører, viser hastighet og annen informasjon i synsfeltet. 
Det er parkeringsassistent, adaptiv cruisekontroll, automatisk nødbrems i by, fjernlys-assistent og skiltgjenkjenning, blant annet. 
Det finnes også et system for nødsamtaler og tilgang til sosiale medier. 

Mini kommer fortsatt i de tre variantene One, Cooper og Cooper S-variantene. 
Motorvariantene er i hovedsak en ny serie bensin og diesel med tre sylindere på 1,5 liters volum, med ulik effekt, fra 75 (1,2) til 192: 

* Tresylindret 1,5-liters bensin på 136 hestekrefter. 

* Firesylindret 2,0-lites bensin på 192 hestekrefter. 

* Tresylindret 1,5-liters diesel på 116 hestekrefter. 

* Firesylindret dieselmotor på 170 hestekrefter får sin debut i femdørsvarianten som kommer til sommeren. 

Prisene går fra den undermotoriserte Minimalist-varianten på 75 hestekrefter til 192.100 til den foreløpige toppmodellen Cooper Sportautomat 328.600 kroner. 

BMW regner med at 50 prosent av salget blir Cooper med bensinmotor på 136 hk til 222.100 kroner. 
Resten av salget vil trolig fordele seg omtrent likt på de andre One og Cooper-variantene, tror BMW Norge. 

God økonomi 

Biladministrasjonsselskapet Autolease, som beregner vedlikeholdskostnader og verditap i VGs biltester, opplyser at Mini holder seg godt i pris og har svært lave driftskostnader. 
Selskapet tror motoralternativet som vil holde seg best i pris er 136 hk, bensin (VGs testmodell), som kun leveres i Cooper variant. 

I tillegg anbefaler vi å oppgradere med Chili (34.222 kr) - og Wired pakke (19.020 kr). 
Da har du en ganske komplett «grunnbil». 
Utover dette snakker vi personlig skreddersøm som gjør bilen dyrere og mer attraktiv for deg, men kanskje ikke for den potensielle bruktbilkjøperen. 
Så tenkt deg godt om, anbefaler Autolease. 

HER ER VÅRE VURDERINGER: 

Ny layout i førermiljøet med speedometer rett foran. 
Merkbar hjulstøy. 
To koppholdere. 
God sikt alle veier, tross liten frontrute. 

Juhuuuuu! 
Gokartfølelse. 
Ligger kjempegodt på veien. 
Retningsstabil, sporer litte. 
Direkte styring med kjapp respons og kontant manuellkasse. 

Kjelkete å komme seg inn i baksetet. 
Fordørene er store og tunge. 
Bagasjerommet er – mini. 
Baksetene kan felles ned, men flatt blir det ikke. 

Forbrukstallene som er oppgitt for vår testmodell er bedre enn hos de andre. 
0,45 l/mil i snitt. 
Opplevd forbruk lå noe høyere. 

Ikke testet av EuroNCAP ennå, så ingen karakter her. 

Verdifall som snitt i klassen. 
Markedsverdi ca. 62 % e/3 år/45 000 km. 
Årlig driftskost. 
2000 kr. mye bedre enn snitt. 
Nr. 12 av 24 i Nordens største bileierundersøkelse, AutoIndex fra Loyality Group 

Det finnes både dyrere og rimeligere alternativer til Min. 

Så minisk at det er en fryd. 
Men det lange panseret og større overhenget er litt mindre snertent. 
