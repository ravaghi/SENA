Blitz
Macho og homo mot psyko 

Jason Statham er blant de som er mest disponert for vold på filmlerretet om dagen. 
Han har bare vokst seg større og grovere og hesere siden Lock, Stock and two Smoking Barrels og akkurat nå er han på toppen av næringskjeden. 

Han er alfahannen, og i Blitz dyrkes dette til det ypperste med Statham i rollen som den brutale politietterforskeren Tom Brant. 

Den macho og den femi mot den onde 

Paddy Considine var på vei til å bli alfahannen etter å ha imponert i Dead Man's Shoes, men han kan by på flere fasetter som skuespiller og har i stedet gått motsatt vei i Blitz. 
Han spiller den homofile førstebetjenten Porter Nash, Brant's etterforskningsleder. 

Utbrent snut 

Ett fellestrekk for både alfahanner og myke menn er at begge kan bli utbrente, og her gjør Blitz et artig og uventet grep. 
Brant og Nash bånder gjennom sine felles erfaringer med utbrenthet og kan sammen sette inn støtet for å fange politimorderen Blitz. 

Den macho og den femi mot den onde, for å spisse det litt. 

Tøff og hard vold 

Blitz er en klassisk politi-og-røver-film som tør å bruke tid på det som er viktig og kutte grundig inn til beinet der den kan. 
Kan noe fortelles på fem sekunder i stedet for tretti - ja, så gjør den det. 

Og viktigst av alt: jeg opplever ikke filmen som stressa. 
Blitz holder en håndfull figurer i arbeid og universet er derfor avgrenset og oversiktlig selv når mye fortelles på kort tid. 

Volden er grafisk og fin. 
Brant liker vold, det er det ingen tvil om. 
Jeg liker vold jeg også, når den utøves på lerretet og gjøres så tøft og hardt som her. 

- Lyser av hevntørst og ondskap. 

Blitz er en sånn "ÅFF, det der må ha gjort vondt"-film, og ÅFF-øyeblikkene er mange. 
Det gjør litt vondt å se på, men som regel litt godt også, siden de som tar mest juling er skikkelig usympatiske typer. 

Den mest usympatiske er uten tvil Blitz selv, mesterlig spilt av Aidan Gillen (The Wire, Game of Thrones) som lyser av hevntørst og ondskap. 

En påfallende kvalitet ved Blitz er at figurene uten unntak har flere sider ved seg, og det fortelles i interessante og uventede sekvenser av jevnt over gode skuespillere. 

Blitz er en film for deg som er glad i politi-og-røver-drama og god filmvold. 
Da er det en sterk anbefaling. 
