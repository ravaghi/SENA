Norges-Porschen
Mye for pengene, men kort rekkevidde på strøm. 

Alle vil ha ladbare hybrider. 
Porsche har flere, og selger som aldri før. 
Cayenne har vært storselgeren i mange år, men akkurat nå er det Panamera E-Hybrid, i begge effektvarianter, som er storselgerne. 

Når Cayenne er på plass med helt ny modell, regner man med at den igjen vil bli bestselgeren. 

Splitter ny 

Man er alltid litt i tvil om det er snakk om en facelift eller helt ny modell, når tyskerne introduserer noe. 
Cayenne er helt ny og ble introdusert i 2017. 
Man ser det aller best bak. 

Den har fått smalere baklykter og en lysstripe over hele hekken, i tråd med 911, Panamera og i en viss grad Boxster/Cayman som har det svarte feltet mellom lyktene. 
Cayman forventes forresten å komme med facelift for å likne resten av rekken om kort tid. 

Viktigere er at understellet med luftfjæring er blitt vesentlig bedre med tre kammer i belgene. 
Det gjør mye for kjøreegenskapene. 
Innvendig kjenner vi igjen det meste fra Panamera. 

De fleste fysiske knapper (som det var mange av) er borte i midtkonsollen og erstattet med en trykkfølsom glassflate, en 12,4 tommers multimedia-skjerm og nærmest heldigitalt instrumentpanel, med unntak av den sentralt plasserte turtelleren. 

Designen er tilbakeholden og nøktern, i tråd med tradisjonen. 
Den føles nesten gammeldags. 
Man sitter fantastisk i sportsstolene og rattet får man trukket godt til seg. 
Baksetene går på skinner og gir trang eller god plass. 

Dette er hybriden 

Det er lett å tro at man har løftet over motor, gir og elmotor fra Panamera med hybrid løsning. 
Det har man ikke. 
Panamera bruker en 2,9-liters 
V6 med dobbeltturbo mellom sylinderrekkene og en dobbeltclutchkasse. 

Cayenne bruker en 3-liter med singelturbo og en splitter ny tradisjonell 8-trinns automatkasse fra ZF. 
Dette fordi den skal være brukbar i terreng og kunne dra 3,5 tonn på tilhengerfestet. 

Girkassa er både raskere og gir mykere girskift. 
Toppfarten nås på sjettegiret. 
Den elektriske enheten mellom motor og gir består nå av en elmotor med separat clutch istedenfor et elektrohydraulisk system som forgjengeren hadde. 
Dette for å gjøre systemet raskere. 

Bensinmotoren yter 340 hester og 450 
Nm mens elmotoren som sitter mellom bensinmotor og girkassa yter 136 hester og 400 Nm. 
Til sammen gir dette 462 hester og 700 Nm. 
Dreiemomentet er tilgjengelig omtrent fra tomgang. 

Fordelene med elmotorplasseringen er at man får permanent firehjulsdrift og man får girt ned omdreiningene på elmotoren slik at den også bidrar med kraft helt opp til toppfart. 

Som alle andre elmotorer dytter den på med kraft umiddelbart, mens bensinmotoren tenker seg om. 
Det innebærer ofte at girkassa girer ned ett trinn istedenfor to, noe som gjør kjøringa mer komfortabel. 

Den topper 252 km/t, mot 246 km/t før. 
0–100 gjøres på raske 4,7 skunder, 0,7 sekunder raskere enn modellen den erstatter. 

Umoderne 

Batteriet under bagasjeromsgulvet er på 14,1 kWh, mot tidligere 10,8. 
Det øker rekkevidda til 44 kilometer, mot tidligere 38. 
Disse tallene avslører at Cayenne ikke er helt up-to-date. 
Målingene er oppgitt i den utgående NEDC-standarden og vi vet at den nye VLTP og Kina forlanger 50 kilometer elektrisk rekkevidde. 

Porsche innrømmer at utviklingen hadde kommet for langt da tidspunkt for ny måling ble tatt. 
De har løst det med å tilby en toliters firesylindret toliter i Kina og i påvente av ny batteriteknologi, vil man nøye seg med ny programvare på treliteren til høsten. 

Når konkurrentene vil komme med nye modeller, vil Cayenne bli frakjørt på elektrisk rekkevidde, men kanskje ikke på veien, og den vil uansett være den billigste veien til Cayenne. 

Flere kjøreprogrammer 

Du har hele seks kjøreprogrammer. 
Du kan kjøre den helelektrisk opptil 135 km/t. 
Akselerasjonen er da type snegle, godt over 10 sek til 100 km/t. 
I Hybridmodus velger bilen selv drivkilde og bruker kartsystemer til å hjelpe seg. 

Online navigasjon leser veien tre kilometer foran deg og gir optimal bruk av el og bensin. 
Legger du inn en destinasjon, tar den hensyn til høydeforskjeller, fartsgrenser og byer for å kjøre mest økonomisk smart når du bruker fartsholderen. 
Den bremser også mest mulig effektivt før kryss og rundkjøringer. 

I Sport og Sport Plus går motoren hele tiden. 
Batteriet holdes godt ladet hele tiden i Sport, mens i Plus, holdes batteriet helt toppet. 
I tillegg har du E-Hold som tar vare på strømmen i batteriet og E-Charge som lader batteriet opp. 

Batteriet lades opp på 2,3 timer med 32 ampere kontakt dersom du kjøper 7,2 kW ombordlader. 
Med vanlig stikk og 10 A sikring, bruker den nesten 8 timer. 

Kjører bra 

Før presselanseringen kjørte jeg 
V6 bensin og ble en smule skuffet. 
Den er mest av alt komfortorientert og mangler Porsches presise DNA på alt fra understell til motor- og girkarakteristikk. 

Det er gjort en langt bedre jobb i bilen med de syregrønne detaljene. 
Det er rett og slett en annen bil. 
Hele oppsettet er strammere og man følger endelig man responsen man er vant til, spesielt fra styringen, men også girkasseresponsen. 

Den er rask og sterk. 
Spesielt når man gir moderat gass slik at den bruker momentet. 
Firehjulsdriften er styrt av clutcher til begge aksler men trekker alltid mest bak. 
Balansen er god og man klarer å holde understyringen på et minimum. 
Det aktive understellet PASM er standard. 
Luftfjæring koster ekstra. 

Mer utstyr 

Cayenne E-Hybrid blir den billigste versjonen i Norge med 1.111.900 kroner. 

Startprisen er 133.000 kroner billigere enn Cayenne og prestasjonsmessig er den farlig nær den 333.000 kroner dyrere Cayenne S, samtidig som den får det adaptive understellet med på kjøpet. 

Samtidig med introduksjonen av E-Hybrid legger man til en del utstyr i Cayenne generelt. 
Head-Up display, selvkjørende adaptiv Cruise Control, massasjeseter, oppvarmet frontrute, fjernstyring av klimaanlegget, varsel om trafikk bakfra når du åpner dørene, manøvreringsassistent med kantvarsling som hindrer deg i å ødelegge felgene på dine 22-tommere som nå også er tilgjengelig. 
Om kort stund kan du også parkere bilen din med mobiltelefonen. 
