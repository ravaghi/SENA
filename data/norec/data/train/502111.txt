På striledans med Smokie – 40 år etter
Mimring – men heller ikke mer. 

Visst eksisterer de gamle striledansene fremdeles. 
Men formatet er ikke som før. 
På 70-tallet var det bare lokale band som spilte Smokie-låter i ungdomshusene på øyene rundt Bergen. 
Lørdag kveld sto de «ekte» Smokie på scenen på Askøy. 

For tidene har endret seg. 
I dag har alle øyene fått bro, og du slipper å ta ferge for å komme på dans. 
Strengt tatt heter det vel også konsert nå for tiden. 
Det er alkoholservering i lokalet. 
(Ingen trenger gjemme det medbrakte ølet i skogen utenfor.) 

Publikum er også blitt atskillig eldre. 
Sannsynligvis fordi det er nøyaktig de samme som inntok ungdomshusene før. 

«Verdenskjent band kommer til Askøy» kunne avisen Askøyværingen stolt meddele da Smokiekonserten ble lansert i november i fjor. 
Berømmelsen må nok sies å være en sannhet med modifikasjoner. 
Noen fantastisk nyhet var det vel knapt. 
Det er tross alt ikke mer enn syv år siden sist Smokie var på Askøy. 
For to år siden spilte de også på Sotra. 

Rett skal være rett. 
Smokie kunne nok sies å nyte en viss popularitet i det meste av Europa på 70-tallet. 
Men siden den gang har de i all hovedsak bare vært verdensberømte i ett land – Norge. 
Av bandets 21 album siden oppstarten har bare to vært inne på hitlistene i hjemlandet England. 
Siste gang var for 40 år siden. 

Her til lands har populariteten derimot vært atskillig større. 
16 album på listene – i all hovedsak i øvre del. 
Flere av dem har til og med vært på topp i Norge – til tross for at resten av verden ikke har brydd seg i det hele tatt. 

Spør du en person under 30 om Smokie, vil du sannsynligvis få et hoderystende svar. 
Spør du derimot om «Living Next Door To Alice» blir gjerne responsen en annen. 
Låten de fleste av oss har hørt, og enten elsker eller hater. 
Som har vært en sikker inntektskilde for bandet i mer enn 40 år. 

Nå må mye av æren for Smokies suksess tilskrives den engelske låtskriverduoen Chinn og Chapman, som foruten å skrive sanger for The Sweet og Suzi Quatro, også sto bak mesteparten av Smokies hits på 70-tallet. 
De fleste kommer da også på rekke og rad denne kvelden. 
«I’ll Meet You At Midnight», «If You Think You Know How To Love Me» og «Lay Back In The Arms Of Someone». 

Smokies største suksess «Living Next Door To Alice», også et Chinn og Chapman -produkt, ble først innspilt med det australske bandet New World allerede i 1973, men floppet fullstendig. 
Tre år senere overtok Smokie, og gjorde låten til sin egen. 
Som en kuriositet kan nevnes at det norske dansebandet Septimus samme år utga en norsk versjon med tittelen «I 24 år har jeg bodd i samme gård som Anna». 

I dag er det bare den 67 år gamle bassisten Terry Uttley tilbake fra originalbesetningen. 
Men med en gjennomsnittlig fartstid i bandet på mellom 20 og 30 år kan man vel knapt kalle de resterende fire medlemmene for nykommere. 

– Spill noe Creedence, er en klassisk vits blant musikere. 
Spørsmålet ethvert band en eller gang har fått fra publikum enten en spiller jazz eller heavy. 
Men Smokie føler seg tydeligvis ikke for fin på det til å spille coverlåter. 
Dessverre får en vel si. 
For her kommer både den gamle Rod Stewart-svisken «I Don’t Wanna Talk About It» og «Whiskey In The Jar» omtrent note for note kopiert fra Thin Lizzys versjon: 
Selvfølgelig også Creedence i form av «Have You Ever Seen The Rain» med allsang og stor stemning i salen. 
Er det rart jeg føler meg hensatt til bygdedans for mer enn førti år siden? 

Stor kunst kan det knapt kalles. 
Likevel helt greit håndverk på autopilot. 
Askøy Forum er en idrettshall og slik låter det også. 
Litt ekstra romklang blir det med bare halvfull sal, men på ingen måte helt håpløst – forholdene tatt i betraktning. 
Og et godt voksent publikum – i et antall på omkring 1000 - ser ut til å storkose seg. 
Det danses både swing og slow og alt i mellom. 

Norgessmigeren er grenseløs. 
På slutten står til og med trommisen og veiver med et enormt norsk flagg til tross for at det ennå er knappe tre uker igjen til 17. mai. 
Refrenget på «Mexican Girl» blir selvfølgelig byttet ut med «Norwegian Girl», til stor begeistring. 
Som siste ekstranummer kommer naturlig nok «Living Next Door To Alice». 
Publikum har tydeligvis lært seg parodiversjonen fra 1995 og synger «Who The Fuck Is Alice?» etter hvert refreng. 
På hippe konserter heter arrangementet etter konserten afterparty. 
Med DJ-set. 
På Askøy heter det fremdeles dans og denne kvelden er det de lokale heltene Band in Black som står for musikken. 
70-tallets legendariske striledanser er kanskje historie. 
Men på Askøy danses det fremdeles. 
