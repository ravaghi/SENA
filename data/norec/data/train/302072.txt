Vimsete historie
Fartsfylt og nusselig, men svakere enn forgjengeren. 

FILM: 
«Happy Feet 2» følger i fotsporene til en forgjenger som spilte inn nesten 400 millioner dollar og vant Oscar i 2006. 
Filmen var imponerende på så mange vis: 
God historie, vellykkede dansenumre med fengende musikk, fine typer og svimlende fart og spenning. 
«Happy Feet 2» har strengt tatt bare beholdt farten. 

Riktignok finnes det flere fine karakterer, også, men de hadde vært enda finere hvis historien var mer gjennomarbeidet. 
I den første filmen hadde vår venn Mumle vanskelig for å synge som alle de andre, så han danset i stedet. 
Denne gangen har Mumle og Gloria fått en sønn, Erik, som har vanskelig for å danse, så han ... rømmer hjemmefra, sammen med to venner og den spanske storsjarmøren Ramon, som skal hjem til de andre adeliepingvinene. 

Mye som skjer 

Hos adeliene regjerer den flygende pingvinen Sven. 
Sven snakker en merkelig blanding av nynorsk og muligens tulle-islandsk som visstnok skal være svensk. 
Sven forteller om da han ble reddet av noen kyllingspisende vesener (sjømenn) på et lasteskip. 
Deretter dukker Mumle opp for å hente Erik. 
Etter en kjapp pep-talk fra Sven om å tro på seg selv, drar de av gårde, men skjønner at noe er galt. 
Den antarktiske isen smelter, fjell raser sammen, verden er i ulage ... og så treffer de elefantselen Bryan, som ikke kan rygge. 
Når de kommer hjem, er tusener av keiserpingviner stengt inne, med uoverstigelige isvegger på alle kanter. 
Noe må gjøres. 

Poenget er at «Happy Feet 2» kunne hatt godt av en strammere struktur, med klarere motiver og problemstillinger. 
Riktignok kan barn sette pris på de mest absurde skrøner, men forvirringen skyldes i dette tilfellet vimsete manusforfattere. 

En lys idé 

Og da har jeg ennå ikke nevnt to oransje, sympatiske krill som heter Will og Bill. 
Will er en eksistensialist som bestemmer seg for å svømme mot stimen og Bill henger seg på. 
Sammen utsettes de for all verdens farer, mens de filosoferer omkring livets mysterium. 

Når det gjelder 3D, vil jeg bare nevne at snøen blir merkbart hvitere uten sveisebrillene — og mye dreier seg om snø i Antarktis. 
Jeg tror barn vil se lysere på framtida hvis de opplever «Happy Feet 2» i 2D. 
Det samme vil øynene mine. 
Man kan også velge å se den lysende Oscar-vinneren fra 2006 på nytt. 
