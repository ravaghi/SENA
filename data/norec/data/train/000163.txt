Marvel's Agents of S.H.I.E.L.D S01 E01
En herlig start på en etterlengtet superserie. 

I et dramatisk høydepunkt i superheltfilmen The Avengers lurer den norønne superheltguden Loki spesialagenten Coulson inn i et bakholdsangrep og tar livet av ham. 

Coulson var en ledende agent i organisasjonen S.H.I.E.L.D, en topphemmelig etterretningsavdeling som både undersøker paranormale hendelser jorden rundt og holder styr på de vennligsinnede superheltene som reddet jordkloden fra invasjonen av Chitauri-romvesenene. 

Men agent Coulson var ikke død. 

Clark Gregg vender tilbake som spesialagenten i kultregissøren Joss Whedons ferske tv-serie Marvel's Agents of S.H.I.E.L.D. Hvordan han overlevde (?) angrepet kommer ikke frem i første episode, det er en av den første sesongens sidefortellinger. 
Men er jeg glad for at Coulson er tilbake? 
Det kan jeg skrive under på. 

Spennende start 

Episoden sparkes i gang av en kraftig eksplosjon, en ukjent mann med superkrefter som redder en kvinne. 
Det hele fanges opp av en hacker for den lyssky organisasjonen Rising Tide. 

Coulson er katalysatoren i første episode av serien, og setter i gang med å samle et nytt lag av agenter som i tiden etter The Avengers-filmen kan fortsette det topphemmelige etterretningsbyråets arbeid. 
Hvem er den ukjente mannen? 

I løpet av knappe 45 minutter legger Whedon grunnlaget for flere spennende tråder som kan drive sesongen fremover i høyt tempo. 
Den lyssky hackerorganisasjonen Rising Tide jakter på den mystiske mannen på egen hånd, mens Coulson må rekruttere en kampdyktig spesialagent for å utfylle sitt team. 
At hovedkvarteret befinner seg om bord i et spesialbygd jetfly som tar med laget verden rundt røper også at episodene kommer til å spenne vidt i geografisk omfang, selv om piloten holder seg i New York. 

Ikke alle skuespillerne finner sin plass 

Gregg er limet som holder det ferske laget sammen i den første episoden, også Ming-Na Wen som den erfarne piloten i teamet fungerer godt. 
Hackeren Skye (Chloe Bennet) er ikke helt lett å forstå, hverken hva som motiverer henne eller hvorfor hun gjør det hun gjør, mens figuren Grant Ward (Brett Dalton) ikke markerer seg særlig sterkt som en drivende figur i første episode. 

De to labrottene Leo Fitz (Iain De Caestecker) og Jemma Simmons (Elizabeth Henstridge) er en «Knoll og Tott»-utgave av Bond-filmenes duppedittekspert Q, uten å bidra spesielt mye i serien startfase. 

Produksjonskvaliteten ligger flere hakk under effektfesten i The Avengers-filmen, noen skuespillere dukker ikke opp i sesongens videre episoder (som How I Met Your Mother-stjerna Cobie Smulders), og andre skuespillere trenger mer tid på å finne seg til rette i seriens fortelling. 

Det hindrer ikke Agents of S.H.I.E.L.Ds første episode fra å være en meget lovende start på en spennende superheltserie. 

Ved å gå bak kulissene til de gigantiske hendelsene i The Avengers-filmen utforsker serieskaper Joss Whedon hvordan det er å være et vanlig menneske i en verden dominert av både ekstraordinære helter og rominvasjoner. 
Bakkekontakten beholdes (så vidt) og åpner for vidstrakte eventyr – det er verdt å håpe at Agents of S.H.I.E.L.D blir actionarvtageren til X-Files. 

Premiere på Viasat 4 mandag 21. oktober kl. 2200. 
