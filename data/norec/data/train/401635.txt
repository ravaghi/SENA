Ozark sesong 2:Politikk og narko i frustrerende sesong 

Byrde-familien har bare en mulighet til å slippe unna narkokartellet. 
Tjene enda mer penger for dem. 

Denne andre runden av Netflix-serien Ozark er frustrende å se på. 
Samtidig som den oppleves som å stikke hodet ned i en bøtte av bare dritt og null oksygen, byr serien på intenst god familiedramatikk og noen av de bedre kvinnerollene et moderne mørkt drama har gitt oss. 

På rømmen fra narkokartell 

Første sesong av Ozark fulgte finansrådgiver Marty Byrde med familie fra et romslig liv i storbyen til hvitvasking, paranoia og sinte heroinbønder på den amerikanske landsbygden. 
Marty rømte fra et meksikansk narkokartell il Lake Ozark-området i Missouri, men fant bare mer kriminalitet og millioner av dollar som måtte leveres til rens, og sesong 2 starter midt i kaoset. 
Kartellets advokat bruker bare tyve minutter på å fortelle Marty og seerene hva som står på spill: 
«They'll kill your children. 
They'll gut your fucking wife. 
Do you want me to tell you what they'll do to you?» 

Se for deg usympatiske Walter White som en glatt, bedrevitende NHH-professor 

Marty jobber forståelig nok fremdeles dag og natt for å holde mafiaens skarpe kniver unna familien, men er fremdeles også det mest usympatiske mennesket du finner på skjermen din. 
Han lytter aldri, har kort lunte, ser ikke barna sine, og har en frekk tro på at det er kun ham selv som kan ordne opp i røret. 
Se for deg usympatiske Walter White som en glatt, bedrevitende NHH-professor i stedet for kjemilærer? 
Der har du Marty Byrde. 

Spindoktoren Wendy bretter opp ermene 

Som figur er han dermed en effektiv konstruksjon, for i sesong 2 gir Martys korte lunte god plass for konen Wendy til å boltre seg. 
Når Byrde-ekteparet må fikse en casinolisens for kartellet, bretter eks-spindoktoren Wendy opp ermene og viser frem et bredt Chicago-repertoar av politisk fiksing . 
I prosessen stikker hun hodet opp fra dritten de har havnet i, og ser både samfunnet rundt seg og sin egen familie med nye øyne. 
Dette utvikler seg til det mest spennende i sesongen, hvordan familien formes ufrivillig av kriminalitet. 
Når yngstemann i familien, 13-åringen Jonah, også viser seg å være den smarteste og mest foretaksomme, blir Ozark den Breaking Bad-etterfølgeren den alltid har villet være. 

Tony Soprano står på sidelinjen og ser på 

Frem til da, rundt midtveis i sesongen, prøver Ozark for hardt å hylle urhistorien om den voksne familiemannen som ender med begge beina plantet i en verden av forbrytelser. 
Hver scene handler om hvordan han skal få ristet det av seg, og alle medspillerne konkurrerer om å være tverrest. 
Det tar aldri slutt, og figurene – inkludert en onanerende FBI-agent, lyssky eiendomsutviklere og en eks-fange i baris –skrus så destruktivt til at det ikke er noe å hente av lys og varme. 
The Sopranos, Justified, Bloodline og Breaking Bad står på sidelinjen og ser på, men i stedet for å bli flattert av imitasjon, ber de Marty og Ozark finne på noe eget. 
Man blir ikke bedre enn sine forbilder bare av å skru volumet opp til 11 når man spiller sangene deres. 

«I can go and take care of shit and make sure that we dont die, ok?» 

Ikke at Marty har tid til å tenke på det. 
I en av mange ladede, korte konfrontasjoner mellom ham og Wendy sier hun frustrert: 
«You’re lying to yourself. 
And everytime you do I try to believe you». 
Marty stormer ut av rommet mens han erklærer «We can stay here and talk about feelings. 
Or I can go and take care of shit and make sure that we dont die, ok?». 
Oppsummert er dette hva hele andre sesong av Ozark handler om, Marty løper avgårde for å hindre at familien ikke blir drept, mens familien rundt ham blir til de mest interessante figurene i en frustrerende, men også til slutt medrivende sesong. 
