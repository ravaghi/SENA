Genuin galgenhumor
Når 27-årige Adam (Gordon-Levitt) får vite at han har kreft og at det er 50 prosents sjanse for at han overlever, endrer livet seg. 

Kameraten Kyle (Rogen) trøster ham med at «Om du var et kasinospill, hadde du hatt de beste oddsene», kjæresten Rachel (Dallas Howard) lover å ta vare på ham og terapeuten Katherine (Kendrick) får ham som forskningsprosjekt. 
Gordon-Levitt er bunnsolid og nyansert i sin formidling av en ung mann som prøver å innse at han kan dø, og Anjelica Huston i birollen som hans mor skinner uten å stjele oppmerksomhet. 

Samspillet mellom Adam og Kyle er passe komisk klønete. 
Rogens brautende jentefutfigur har vi sett før, men det fungerer fint i kontrast til den lavmælte Adam. 
Kendrick glimter til som fornuftens stemme som likevel unngår å bli belærende. 

«50/50» nærmer seg et vanskelig tema på en lettbeint måte, men uten å være lettvint. 
Den er varm uten å bli sentimental og morsom uten å bli flåsete. 

Filmen makter å være både le-høyt-komisk og genuint rørende. 
Det er gode odds for at du vil like «50/50». 

INGVILL DYBFEST DAHL 
