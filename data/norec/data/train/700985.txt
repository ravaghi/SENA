Kristin Krek i fritt svev
Det fine med denne rare action-filmen er at den ser ut som Teenage Mutant Ninja Turtles-spillet på Xbox. 

Den eventyrlig bevegelige hovedpersonen er riktignok ikke geneskadd skilpadde, men ei vever liten konsertpianistinne som får martial art-opplæring av faren rett før en eller annen Vift Stokk-mafia uten respekt for Newton kommer og tar ham. 
I Hong Kong. 

Etter hvert blir det sånn at jenta reiser til Bangkok for på avkriminalisere byen, og det betyr at hun både lider og sulter og ser ut som Per Oscarsson eller en no-carb-slanker. 
Så treffer hun den geniale læremester Gen som underviser etter Peter Mueller-metoden og lærer jenta svevende kraftkuler og yin yan i sanden. 
Den litle piano-kyllingen hisser på seg både den ene og den andre og gjør luft-spagater i kongeblå tennistruser. 
Jeg har med vilje unnlatt å nevne at Chris Klein spiller politimann med en smittsom handlingsmessig irrelevans som ser ut som galopperende hukommelsestap. 

Filmen er laget av den hederskronte polske fotografen Andrzej Bartkowiak, som regisserte både «Crade 2 the grave» og «Doom». 
Han er ingen personinstruktør, og her er det heller ikke med noen personer. 
Filmen er basert på dataspill. 
