Teateranmeldelse:Scener fra en forelskelse 

Rettsstridig forføyning er en uromantisk komedie om ikke gjengjeldt kjærlighet. 
Det er blitt en underholdende lekse i forelskelsens bedrag. 

Den bebrillede, egenrådige og gøyale essayisten Ester Nilsson skal holde et foredrag om kunstneren Hugo Rask. 
Det går galt i første scene. 
Allerede i researchfasen blir hun hodestups forelsket, og da hun møter mannen ansikt til ansikt, klarer hun å vekke noe i ham også. 

De har jo samme interesse: 
Begge vil snakke om ham. 
Hugo Rask blir en besettelse som det skal ta utallige ubesvarte meldinger, og ett år med intens lengsel, å komme ut av. 
På teaterscenen er dette blitt til 90 minutter med svært underholdende selvbedrag. 

Tjo hei, for en indre monolog! 

Kvaliteten i denne forelskelsen ligger i Lena Anderssons språk. 
Hvordan Ester Nilsson med en slags akademisk poesi dissekerer sine egne følelser, samtidig som hun også avslører kunstneren Hugo Rask som en ganske platt type. 

Men selv om Ester Nilsson er et tenkende menneske, følger forelskelsen sin egen logikk. 
I romanen blir dette fortalt gjennom flere lag av selvbevissthet. 
På den ene siden er hun elskende, på den andre siden analyserende. 
I sceneversjonen er denne dobbeltheten blitt et venninnekor (Henriette Faye Schjøll og Anne Guri Tvedt) som veksler mellom å rettlede Ester, spille ut historiens øvrige karakterer og være Esters indre stemmer. 

Da hun spiser frokost alene i atelieret, etter en etterlengtet two-night-stand, gomler de triste rundstykker alle tre. 
Saman er de mindre aleine. 
Men svisj, så er vi i en annen by, på et tog eller på et mentalt fly – der det lønner seg å ha sete 15D for å komme fort nok ut av livsløgnen. 
Det er sjelden jeg har sett indre monologer så godt løst på teater som her. 

Grenseløst irriterende 

«Er dette en komedie» spurte min teatervenn før vi gikk inn i salen. 
Og allerede i første scene ble det klart: 
Her er det viddet som skal frem. 
Esters ubesvarte forelskelse er underholdende, men den er også noen andres tragedie. 

Dette er min største kritikk av forestillingen. 
Jeg synes hverken skuespiller Ingvild Holthe Bygdnes eller regissør Alan Lucien Øyen tar Esther Nilssons forelskelse nok på alvor. 
Ingvild Holthe Bygdnes er teatralt betatt. 
Sultent blikk. 
Åpen munn. 
Lutende mot sin elskede. 
Det er som Den spanske flue, bare litt mer raffinert. 

Det er først når Hugo Rask har trukket seg ut av forholdet, at Ester Nilsson blir mer enn en komediekarakter. 
Hun er grenseløst irriterende. 
Samtidig er hun så genuin og selvransakende at vi i publikum alltid har mer respekt for henne enn hun har for seg selv. 
Det er humoristisk og tragisk på en gang, men det kunne også vært morsommere. 

Esters opplevde romantikk er så lite synlig at både komedien og tragedien blir noe uforløst. 
Forestillingen har også et såpass høyt tempo at den noen ganger føles heseblesende. 

Ikke prøv dette hjemme! 

Anders Mordal gjør Hugo Rask til en morsommere og mer menneskelig type enn han er i boken. 
Det er lett å se at han har hjertet på rett plass, men at det først og fremst banker for ham selv. 

Og slik er det kanskje for mange av oss? 
Vi har jo alle vært en Hugo Rask – og en Ester Nilsson – men ingen av dem er de beste versjonene av oss selv. 
Kom deg på teater, men ikke prøv Esters metode hjemme. 
Ubesvart forelskelse er ikke for begynnere. 
