FrynsetePå Nervene: 
Angsten eter jærsjelen 

De siterer Garborg, føler anger i Stavanger og får seg en på tryne på Bryne. 

Frynsete 
På Nervene: 
"Frynsete 
På Nervene" (Rural Rebel Rock) 

Møt Frynsete på Nervene, bandet som aspirerer til tronen som Ingenting forlot. 

Etter å ha sitert Arne Garborgs ord om Nietzsche – han trong den myrkaste nott just for aa svinga seg upp til sine ljosaste høgder – kommer resten av åpningskuttet "Angst frå helvete". 

Frynsete på Nervene spiller klassisk tungrock, men med någe attåt. 
Garborg er én ting. 
En annen er å høste hva Ingenting sådde, idet de fortsetter platen med "Egå seng". 
Her handler det om å føle seg som en utedass etter å ha drukket en kasse øl. 
Å komme seg hjem til egen seng er ikke lett. 

Det er mer av samme sorten. 
I "Neste helg" holder de seg unna sprit, dop og andre usunne vaner - helt til neste helg. 
At reiste ut til Bryne rimer med fekk meg ei på trynet i "Lappen" sier seg selv. 
Folk fra Hå skal passe seg der. 

Vokalist Åge Obrestad er fra Nærbø og sang i Totkopf. 
Gitarist Sander Loen spiller i Purified In Blood fra Hommersåk, et annet sted der nevene fort kan tas i bruk. 
Bassen behandles av Glenn Ousdal, og Tormod A. Nesheim trommer i vei. 

"Stavanger anger" er en bra låttittel, idet de setter opp tempoet på Motörhead-vis. 

"Statskanalen" ligner noe Black Debbath kunne sunget, ikke minst med refrenget statskanalen har gjort det igjen. 
De rimer hiv med kniv og liv, som et ekko av Ingentings 25 år gamle "Hiv positiv". 

Sangen handler om å være innlagt, og teamet er også noe som gjør bandet annerledes. 
Mentale problemer dukker opp i "Bipolar", "Flaskemaskå", "Angst fra Helvete" og ikke i minst i selve bandnavnet. 
"Frynsete på nervene" er i tillegg siste kutt på platen, og midtveis i sangen bryter de fint med det massive lydbildet. 

Musikalsk kunne de tatt flere sjanser, men tekstene er verd å få med seg. 
Om du måtte kjenne deg igjen eller ei. 

Beste spor: 
"Egå seng", "Neste helg", "Stavanger anger", "Frynsete på nervene". 
