Blondie «Singles Box»
EMI 

Også jeg pleide å plukke opp Blondie-singler på platemesser i gamle dager. 
Primært på grunn av coverne, så mye skal innrømmes. 
Her er de igjen, femten i tallet, i små, fine femtommers versjoner tilrettelagt dagens digitale avspillingsverktøy. 

Om dette et tilstrekkelig for oss som var vant til å nyte vår Deborah Harry i syvtommers-, eller aller helst tolvtommers-, format? 
Vel, to ting kan det i hvert fall ikke være tvil om: 
A-siden på disse platene er ikke blitt dårligere - energisk, sexy, fargerik og dansbar pop. 
Og B-sidene - overveiende kjipe «eksperimenter» og søplete liveversjoner - er ikke blitt bedre. 
Førstnevnte er selvfølgelig å finne på et utall langt mer lommebokvennlige samlinger fra før, mens resten av dette materialet for lengst er digitalisert og tilgjengelig på et bredt utvalg mer konvensjonelle CD-utgivelser. 
Samlere, fetisjister og andre tilfeller vil imidlertid være glad for at denne boksen finnes. 
