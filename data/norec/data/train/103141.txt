Drama og virkelighet
Noen filmtemaer er så fantasifulle og - rett ut sagt: utenkelige, at de må være sanne for å fungere. 
«Ørkenblomsten» er en slik film. 

Filmen er basert på det utrolige livet til den tidligere supermodellen Waris Dirie (46), som rømte fra livet i ødemarken med sin somaliske nomadefamilie da hun som 13-åring skulle giftes bort som fjerde kone til en mye eldre mann - og som til slutt endte i London, der hun etter noen år som slavearbeider hos rike slektninger til slutt ble oppdaget av en fotograf og endte som supermodell. 
Historien er fantastisk nok, så langt. 
Men den fortsatte på mest mulig dramatisk vis, da hun under et forventet glamourintervju med damebladet Marie Claire i 1997 fortalte om hvordan hun som treåring var blitt omskåret. 
Etter dette har hun viet sitt liv til kamp mot denne barbariske skikken, blant annet som FN-ambassadør. 

Som man forstår: 
Dette er råsterke greier. 
Uten at filmen egentlig blir riktig vellykket. 

Det er de to diametralt motsatte verdenene man ikke greier helt å forene: 
Somalias ekstreme liv og glamourverdenens overdådighet. 
Den etiopiske modellen Liya Kebede er inntakende og formidlende nok i filmens tragiske deler. 
Men hun blir underlig følelsesflat - i likhet med hele filmen - i glam-scenene. 
Helt unødvendig tar filmen også avstikkere til temaer og figurer som, i det større bilde sett, blir helt malplasserte. 

Resultatet blir alt i alt en fjetrende historie som ikke får den form og det format den fortjener. 

Dog: 
En filmopplevelse utenom det vanlige. 
