Anmeldelse:Ga etter for presset og spilte inn juleplate 

Aasmund Nordstoga & Gunnhild Sundli med «Sæle jolekveld». 

JULEPLATE: 
Familien Nordstoga har tradisjoner når det kommer til både folkemusikk og julemusikk. 
Odd har gitt ut juleplate og turnert med Sissel Kyrkjebø og broren Aasmund ga for fire år siden ut «Tolv dagar i jola». 

For her heter det ikke jul, men jol! 

Turné «Sæle jolekveld» tar utgangspunkt i Nordstoga og Gunnhild Sundlis juleturné med samme navn, som er på veien for tredje år på rad. 
De er to vokalister som passer fint sammen og utfyller hverandre. 

Publikum har etterlyst et album med låtene som framføres live, og til slutt ga de etter. 
Og siden de begge har bakgrunn fra folkemusikken, Gunnhild fra crossoverbandet Gåte, er det naturlig at albumet bærer preg av det. 
Det skiller dem også fra de fleste som er reisende i julemusikk. 

Dyktige formidlere 
Dette er nærmere den tradisjonelle folkemusikken enn pop, og det føles veldig riktig. 
De er dyktige formidlere, og det er lagt vekt på å skape den gode stemninga som er jula på sitt beste. 
At den som mange andre juleplater er i overkant alvorlig og høytidelig, kan vi leve med så lenge resultatet tross alt er så gjennomført solid - uten at det blir traust. 

Gode arrangementer Musikalsk er det nesten uangripelig, særlig gjør den svenske setesdølen Daniel Sandén Warg, som har jobbet med både brødrene Nordstoga og Gåte tidligere, en glimrende jobb på hardingfele og andre strengeinstrumenter. 
Han preger sammen med Gjermund Silseth (kontrabass) det musikalske på et album der et noe forutsigbart låtvalg overskygges av gode - og annerledes - arrangementer (av produsent Jørund Fluge Samuelsen). 

«Et barn er født i Betlehem» framføres i en versjon du neppe har hørt før og «Mitt hjerte alltid vanker» blir mektig i Sundlis verden - i hovedsak akkompagnert av Silseths kontrabass. 
Her tar Sundli også ut litt av Gåte-magien i vokalen. 

Velgjort og- spilt Duoen har også funnet fram til noen skjulte juleskatter, som «Fransk jolevise» (med tekst av Eivind Øygarden) 
Det hele er solid og velgjort og -spilt hele veien - av musikere som Aasmund Reistad (gitar/mandola), Helge Andreas Norbakken (trommer) og Silseth. 

Julestemningen er sikret, jula kan komme. 
