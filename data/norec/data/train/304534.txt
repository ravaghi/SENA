«Kan ta rotta på det meste av amerikansk garasjepunk»
The BlackSheeps-debuten er her. 

||| 
ALBUM: 
Det er ikke det å finne talent som er vanskelig. 
Det er hva du gjør når du plutselig får en flokk talentfulle, purunge norsk-russisk-filippinske-finsk-samiske barn med en Spellemannsprisvinnende hit i fanget. 

Sender du dem ut på turné, og soper sammen noen sanger slik at plata blir ferdig før folk glemmer hvem som vant Melodi Grand Prix 
Jr 2008? 

Mange ville gjort akkurat det, men hvem det nå var som ga klarsignal til The BlackSheeps ønske om lav profil og sendte dem hjem til Nesseby for å lage ferdig plata på egenhånd, får i hvert fall betalt for det nå. 

Gjøre som de vil 

Det er jo egentlig logisk. 
Hvordan skal man få noen fordeler av bandmedlemmenes unge alder om de ikke får gjøre det sånn de vil? 

Når 15-16-åringene her synger om emo-kids, kjærlighetssorg og selvfølgelig den barnebokaktige historien om «Edwin», kan man høre at de mener, tror og liker det de synger om. 

At miksen er litt ko-ko, er strengt tatt heller ingen ulempe når plata skal stikke seg ut i en overbefolket sjanger. 

Lettbeint punk 

Den melodiøse, lettbeinte punken ligger ikke langt unna popmusikken de selv refser i den hardtsparkende åpningslåten, men i likhet med hiten «Oro Jaska Beana» er dette interessant for flere enn The BlackSheeps' jevnaldrende. 

Ikke bare fordi vi gamle kan finne en sang som «Punk Revolution» uimotståelig nostalgisk i sin programmatiske distansering fra kommersiell musikk, men også fordi dette er fengende, rett-fram, enkel rock som historien viser er best når de som framfører den er sultne, nytente og kompetente. 
Slik som her. 

Fremdeles skeptisk til et band som ikke er ferdig på ungdomsskolen? 

Sjekk «Mama's Boy», som bare er en av sangene der vokalist Agnete Kristin Johnsen briljerer, og som viser at bandet har innsikt nok til å skjønne når det enkle ofte er det beste. 

Med den riktige bloggposten og musikkvideoen kan denne ta rotta på det meste av amerikansk garasjepunk akkurat nå. 

Om de skulle ha lyst til det, da. 
