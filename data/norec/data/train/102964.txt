«Helt perfekt»:Grunn til begeistring 

Thomas Giertsen har noe innebygd klumsete og ubehjelpelig over seg. 
Det kommer til sin rett i «Helt perfekt». 

TV-anmeldelse: 
«Helt perfekt». 
TV Norge. 
Onsdager kl 2130. 

Thomas Giertsen spiller seg selv. 
Vennene hans i serien er vennene hans privat. 
Dette er likevel langt fra dokumentarisk, snarere et pinlighetsdrama i samme sporet som danske «Klovn», Larry Davids «Curb your enthusiasm» og Linn Skåbers «Hjerte til hjerte». 
Særlig de to førstnevnte virker det som Giertsen har latt seg inspirere av. 

I første episode oppstår det en misforståelse når Giertsen prøver å forklare hushjelpen at hun må støvsuge mer for å få ekstra betalt. 
Men «suck up dust» blir tolket som «suck on toes» i det en barføtt Giertsen holder på å klipper tåneglene. 
Det ender med at hushjelpen kaster inn støvkluten. 
Komikeren må krype til korset for å få henne tilbake. 

I et møte med en organisasjon som jobber mot prostitusjon kommer Giertsen i skade for å si at han vil fronte kampanjen deres, noe han absolutt ikke har planer om å gjøre. 
TVNorges programdirektør Eivind Landsverk tar han med på thaimassasje for å glemme fadesene. 
Forviklingene utartet. 

Det avgjørende for at denne humoren skal fungere, er at intrigen har tilstrekkelig mange pinlige sammentreff uten å virke for oppkonstruert. 
At publikum skjønner hva som kommer til å skje i forkant er ingen svakhet - det bare bygger opp under forventningene til at hovedpersonen skal drite seg ut. 
«Helt perfekt» er ikke helt perfekt. 
Men Giertsen kler rollen og flere av scenene vekker skadefro humring. 
Forhåpentligvis havner han på enda dypere vann neste gang. 
