Velkrydret kebab
Regi: 
Anno Saul. 
Med: 
Denis Moschitto, Nora Tschirner, Kida Ramadan. 
Tysk komedie. 
11 år. 

Morsom, søt og actionpreget komedie om unge mennesker og kulturkrasj i «Jalla Jalla»-stil. 

Dette er en Romeo og Julie-fortelling som ender godt. 
To kulturer møtes, store problemer oppstår, fedre forbanner sine sønner, og en tyrkisk ung mann tvinges til å lære seg bleieskift på spedbarn - en tung oppgave for en kar som heller vil bli berømt for å lage den første Kung Fu-filmen i Tyskland. 

Den drevne filmskaper Fatih Akin («Mot veggen») står bak manuset. 
Det merkes i håndteringen av problemene til annen generasjons innvandrere. 
Akin er selv av tyrkisk bakgrunn, og sammen med regissør Anno Saul vinkler han fortellingen med kjærlighet, humør og selvironi. 
I tillegg lekes det friskt med actiongenren. 

Denis Moschitto og Nora Tschirner er energiske, trassige, sårbare og morsomme som tyrkiske Ibo og tyske Titzi. 
Dialogen flyter lett, de ulike aspekter ved parets vanskeligheter betones klart uten å moralisere. 
Vel så mye som å være en film om ungdom med ulik bakgrunn, handler det om to forelskede mennesker med store drømmer. 

Dette er skikkelig feelgood. 
