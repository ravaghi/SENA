The New Pornographers:Livet uten Dan 

Vancouver-bandet er best før autopiloten kobles inn. 

The New Pornographers: 
"Whiteout conditions" (Collected Works/Caroline) 

Siden sist har The New Pornographers mistet en vokalist, men de hadde tross alt tre av dem. 
For så vidt fire, for Kathryn Calder startet som turné-vikar for Neko Case. 
Calder, Case og A.C. Newman er fortsatt med, mens Dan Bejar har tatt en pause. 
Samtidig har energiske Joe Seiders overtatt trommene etter Kurt Dale. 
De er nå sju medlemmer og har med dette like mange plater bak seg. 

Synthpopen fra "Bill bruisers" tas videre. 
Samtidig startet bandet innspillingene med en idé om å lyde som krautrock-utgaven av 5th Dimension, noe som ville bety solskinnssoul med repeterende maskinrytmer. 
Eller noe sånt. 
Noen klar tanke om resultatet hadde de egentlig ikke, annet enn å rocke på en ny måte. 

Resultatet bringer ikke noe revolusjonerende nytt, men de åpner sprettent med Case som vokalist i "Play money". 
Så overtar Newman i det spreke tittelkuttet "Whiteout conditions". 
Singelkuttet "High ticket attractions" kommer også ut på plussiden, selv om det ikke lyder like friskt. 
Den følelsen fortsetter utover platen, kanskje fordi det blir mye likt. 

"Colloseums" nærmer seg noe, og den svevende balladen "We've been here before" har nydelige harmonier. 
Hadde de deretter satt inn en sterk sluttspurt, kunne dette vært en av deres bedre plater. 
Isteden klarer hverken "Juke", "Clockwise" eller "Avalanche alley" å få meg til å utvide listen over de beste sporene. 

Newman er kjernen og Case er en strålende vokalist, men kanskje Bejar hadde mer å betyr for bandet enn jeg trodde. 
Han var det litt skarpe krydderet i miksen, og selv om Newman skrev det meste, sto Bejar bak fine kutt som "War on the East Coast" og "Myriad harbour". 

Men for all det, kanadiske The New Pornographers er fortsatt verd å lytte til. 

Beste spor: 
"Play money", "Whiteout conditions", "We've been here before". 
