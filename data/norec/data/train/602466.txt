Filmmusikk med galaktisk orkesterprakt
KSO feirer filmmusikkens mester John Williams med hele tre konserter denne uken og onsdag var det fullt hus og stor jubel. 

Da Star Wars-musikken tonet ut i rommets uendelighet med både Main Theme, Princess Lea’s Theme, Imperial March, Yodas Theme og Throne Room and End Title jublet publikum. 
Williams musikk har både det majestetiske, det pompøse, det lyriske og mystiske, det høytidelige og det innimellom banale, og så igjen det superpompøse. 
Sjelden opplever man en konsert der alle instrumentene i ytterkanten har så mye å gjøre. 
Celestaens glass-klokke-toner, harpens toneras, cymbalenes skingren og skarptrommens virvler suppleres av pauker som nesten ikke har pause og stortromme i massevis. 
Dertil kommer fire trompeter og tre tromboner, tuba og fem horn som rett som det er blåser ut i unisone melodier mens strykerne for en gangs skyld er det rytmiske kompet som hakker i vei på skarpe formler uten melodi men med masse energi. 
Konserten presenterte musikk fra filmene Indiana Jones, Haiene, Terminalen, Lincoln, E.T., Harry Potter og Schindlers Liste – i tillegg til altså Star Wars. 
Denne musikken kan så godt stå alene, altså uten filmen og handlingen. 
Det er ikke musikk med en utvikling i den forstand vi forbinder med klassisk musikk, snarere er det musikk der effekt og affekt står i fokus. 
Derfor møter vi så ofte et fulltonende orkester der ressursene tas ut i det nesten ekstreme. 
Men det er melodisk lettfattelig, harmonisk sterkt krydret og rytmisk pirrende musikk som dessuten vinner publikum gjennom den alltid kjærkomne gjenkjennelsen. 
Dirigent Nobin hadde en stø hånd om det hele, diskret og åpenbart på bølgelengde med orkesteret. 
Han er en kommende stjerne i Norden og vi kommer nok til å se mer til ham. 
Fire av orkesterets musikere gjorde sterke prestasjoner som solister; Jens Forus på trompet, Stig Nordhagen på klarinett, Daniel Perek på fiolin og – ikke foran men bak til venstre, James Duddle på celesta. 
Konferansier Hans Christian Vadseth var kort, konsis og morsom. 
Da han til slutt kom inn med Darth Vader-maske og lasersverd, var jeg nesten lei meg for at ikke mitt barnebarn på fem var med. 
Tidligere denne dagen for han rundt med Darth Vader-kostyme og lette etter masken. 
Og da jeg fortalte jeg skulle høre denne musikken om kvelden, fikk han bokstavelig talt stjerner i øynene. 
Konserten gjentas to ganger torsdag. 
