Kunstig og forutsigbar
Aldersgrense: 7 år 

Regi: 
George Tillman Jr. 

Manus: Craig Bolotin, basert på boken med samme navn av Nicholas Sparks 

Skuespillere: 
Britt Robertson, Oona Chaplin, Scott Eastwood, Melissa Benoist, Alan Alda, Jack Huston 

”The Longest Ride” er basert på Nicholas Sparks’ bok med samme navn, og minner svært mye om en annen Sparks bok — ”The Notebook”. 
Også den filmatisert med litt større suksess enn dette. 
Kanskje blir historieoppbyggingen for lik, så en ikke kan unngå å sammenlikne, og da kommer dessverre denne filmen til kort. 

Igjen er det to kjærlighetshistorier som er flettet sammen , en ung og en gammel. 
Det unge nyforelskete paret Sophia (Britt Robertson) og Luke (Scott Eastwood) er på vei hjem fra en date og ser at noen har kjørt utfor. 

Dette viser seg å være den eldre mannen Ira (Alan Alda). 
De redder ham ut av den brennende bilen og får ham på sykehus. 
Sophia begynner å besøke ham, og han forteller historien om Ruth (Oona Chaplin), sin store kjærlighet gjennom 55 år som nå er død. 

”The Notebook” hadde Ryan Gosling og Rachel McAdams som hadde så het kjemi at det dugget på øyeeplet, og James Garner og Gena Rowlands som var til å spise opp. 

”The Longest Ride” har riktignok sønnen til Clint Eastwood i rollen som cowboyen Luke, men det blir aldri det helt store fyrverkeriet selv om de prøver hardt, litt for hardt. 
Kjemien er dessverre som et flatt batteri. 
Scenene fremstår også som konstruerte og kunstige, og handlingen er svært forutsigbar. 
