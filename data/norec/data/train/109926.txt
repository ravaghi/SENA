Øya-anmeldelse:Milde, snille Siri 

KONSERT: 
Siri Nilsen STED: 
Enga, Øyafestivlaen PUBLIKUM: 
Ca. 1500 

Siri Nilsen har hatt et bemerkelsesverdig og fortjent plategjennombrudd det siste året, men har ennå litt å gå på fra scenekanten. 

Det krever mot å gå på samme scene, like tidlig på formiddagen og i like flott solskinn, to år etter at hennes egen far holdt en konsert for historiebøkene her. 
Men Siri trenger ikke lenger (om noen gang) hjelp av opphavet. 
Med unntak av noe famlende introer mellom låtene, er Siri Nilsen allerede i ferd med å meisle ut sin helt egen, personlige stil - en fascinerende krysning av melankolsk, sårbar sødme og indre styrke, alt konkretisert via enkle og direkte, men gode tekster og et lydbilde som aldri ligger midt i gata. 

Riktignok ble åpningen «Ta meg med» fullstendig ødelagt av lydprøvene til det noe mer støyende svartmetallbandet Nekromantheon fra scenen ved siden av, men Siri lot seg knapt affisere. 
Og Øya-funkjonærer fikk snart strupet lyden til Kolbotn-gutta, men vi rakk alle å få følelsen av at det er huller i logistikken i år. 
Torsdagens behandling av Lars Vaular - som måtte tvinges til å holde volumet nede slik at isprinsessen fra Island kunne fortsette sin konsert - var mildt sagt uholdbar overfor en av landets største artister akkurat nå. 

Selv hadde Siri kanskje sett Ane Brun kvelden i forveien. 
De to har nemlig mange likhetstrekk, ikke minst i atmosfære og i original instrumentering. 
Låter som «Brev» og «Kort evighet» er begge gode eksempler på det. 

Siri mangler foreløpig en del av Anes sofistikerte arrangementer, men om hun holdt en liten «masterclass» for sin yngre kollega, er jeg sikker på at det ville gavne begge. 

«Hvor skal du gå» spør Siri Nilsen avslutningsvis etter en liten, men svært hyggelig time denne fredags formiddagen. 
Svaret er enkelt; videre fremover, med hevet hode. 

STEIN ØSTBØ 
