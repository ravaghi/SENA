Midt i debatten
Hyperaktuell tankevekker om den nye europeiske underklassen 

HANDLER OM: 
Alenemoren Angie får sparken fra jobben i et firma som rekrutterer billig arbeidskraft fra Øst-Europa etter å ha sagt klart fra hva hun mener om seksuell trakassering fra overordnede. 
Hun nekter å gi opp, og starter i stedet eget «firma» i samme tvilsomme geskjeft. 
Men de snuskete snarveiene hun velger for enda raskere penger setter henne i en alvorlig knipe. 

DOM: 
Alltid engasjerte Ken Loach hviler ikke etter Gullpalmen han fikk for det historiske IRA-dramaet «Vinden som ryster kornet» i 2006. 
Med «It's a free world» er han tilbake i nåtiden, med en råsterk historie, midt i debatten så å si: 
Hva gjør «vi» egentlig med busslastene av arbeidssøkende (lykkejegere som noen kaller dem) som forlater hus og hjem for å ta de underbetalte jobbene vi i Vesten ikke vil ha? 

Loach tilbyr ingen svar med to streker under, og bruker pekefingeren mot «systemet» forsiktig. 
I stedet gir han deg og meg ubehagelige spørsmål å svare på gjennom protagonisten Angie, en slags cockneyutgave av Erin Brockovich, ypperlig spilt av nesten ubeskrevne Kierston Wareing. 
Hun vil kjøpe seg akkurat de høyhælte skoene hun har lyst på, men til hvilken pris? 
Og hvem betaler? 
«It's a free world» blir aldri slagordpolitisk som Loach har blitt beskyldt for tidligere. 
Snarere er det en nyansert, dypt engasjerende, og ikke minst hyperaktuell tankevekker av en film. 

ØYSTEIN DAVID JOHANSEN 
