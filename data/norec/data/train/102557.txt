Film:Halvferdig arbeid 

Bredt anlagt norsk storbyhyllest til kjærligheten som snubler i sine egne manustråder. 

Det er mye positivt å si om regidebuten til Eirik Svensson. 
Filmen er nydelig fotografert og lyssatt; den europeiske storby-feelingen sitter som et skudd, ja selv i Oslo! 
Faktisk får man tro på kjærligheten og den store forelskelsen også - slik den isolert fremstår i filmen. 
Godt hjulpet av lavmælte, skjøre opptredener fra Espen Klouman Høiner og finske Pamela Toula. 
Tre unge, kjekke norske menn på guttetur i Istanbul havner i leilighet ved siden av tre søte finske jenter. 
Kaisa og Jacob faller fort for hverandre - men da Kaisa begynner å grave i fortiden hans trekker Jacob seg unna. 

De forlater hverandre uten å utveksle telefonnummer. 
Via tilfeldigheter havner Kaisa i Oslo på et jobboppdrag - og er det ikke sommerførten Jacob som står der i grønnsaksdisken? 
Nei, bare en som ligner veldig - Andreas heter han, og Kaisa finner ham interessant nok (og lik nok Jacob?) til å forelske seg på ny. 
Man forstår ikke helt hvorfor, og det er på manussiden «En som deg» lugger. 

Muligens er det frykten for å være overtydelig som har slått til, karakterene blir nesten ikke presentert, og vi blir sittende igjen med vage hint i stedet for klare bilder. 
Enten mangler det i manus i utangspunktet, eller så har essensielle scener blitt liggende igjen på klippegulvet. 

Man tar også noen merkelige snarveier, slike som garantert kunne vært luket bort med en ekstra manus-workshop. 
Noe skurrer for eksempel veldig rundt det første møtet mellom Kaisa og Jacob. 
Kaisa forlater venninene sine sent på natt i Istanbul for å gå i butikken, og kommer ikke tilbake. 
Vil det ikke være naturlig for jentene å bli litt bekymret? 
Nei, de legger seg for å sove, med Kaisa vandrende gatelangs i den tyrkiske storbyen. 
En stor avsløring som dukker opp omtrent midtveis kommer også svært bardust på - og blir hengende i luften som et kjempespørsmålstegn. 
«En som deg» avslører mye talent både foran og bak kameraet, men viser også med tydelighet at den pågående debatten om kvaliteten på norske filmmanus bare kan fortsette. 
ØYSTEIN DAVID JOHANSEN 
