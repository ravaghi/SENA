Keith Jarrett/Gary Peacock/Jack DeJohnette:«My Foolish Heart. 
Live at Montreux» 

Genre: 
Jazz. 
ECM/Grappa 
Musikkforlag 

Jarrett ved røttene 

Etter flere utgivelser med originalt materiale er Jarrett og Standardstrioen tilbake i jazzens hovedløype. 
Etter 25 år og 12 plateutgivelser har denne trioen satt en utrolig høy standard og skrevet seg inn i jazzhistorien som en av de betydeligste pianotrioer. 

Og det er nettopp jazzhistorien som trer frem på denne utgivelsen, med «Oleo» og «Four» av Sonny Rollins og Miles Davis på repertoaret, sammen med velbrukte standardlåter som «On Green Dolphin Street» og «What's New», i et swingende tett samspill. 

Trioen griper enda lenger bakover, med det Jarrett kaller «ragtime»-tolkninger av Fats Wallers «Ain't Misbehavin'» og «Honeysuckle Rose». 
Til tross for Jarretts forsikringer om det motsatte i omslagsteksten, virker disse versjonene klisjéaktige og stive og tilfører låtene lite nytt. 

Ellers spiller trioen plettfritt og elegant som alltid, men uten å flytte grenser. 
