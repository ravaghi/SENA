Costello i god, gammel form
Han ville ikke mer, men er tilbake likevel. 

Elvis Costello and The Imposters: 
"Look now" (Universal) 

Det er gått fem år siden forrige album fra Elvis Costello og ti år siden han hadde med seg The Imposters. 
Steve Nieve, Davey Faragher og Pete Thomas garanterer godlyden. 
Dessuten henter han inn orkester og korsangere. 

"Unwanted number" er tidløs Costello-rock, mens "Stripping paper" er en av balladene han gjør så suverent. 

En fornyelse av det 20 år gamle samarbeidet med Burt Bacharach har resultert i lavmælte "Don’t look now" og "Photographs can lie" med Bacharach på piano, mens Carole King er med på å skrive "Burnt sugar is so bitter". 

Egentlig hadde Costello tatt farvel med hele plateindustrien, men ubrukte låter lokket ham utpå. 
Ønsket har vært å gjenskape noe av lyden fra "Imperial bedroom" og "Painted from memory". 
Det har han klart. 

"Look now" lukter av klassisk Costello, og det holder i lange baner selv om den røde tråden mangler. 
Hør også pianoballaden "Isabelle in tears" fra de luxe-versjonen. 

Beste spor: 
"Under lime", "Stripping paper", "Unwanted number", "I let the sun go down". 
