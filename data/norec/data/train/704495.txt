Ekte vare
Det skrytes så mye av det unge stavangerbandet Slutface at man kjenner fornemmelsen av hype. 
Men tenåringene har vært gjennom skjærs— ilden på Hoveslaget, Øya og Slottsfjell. 
De har markert seg på P3s «Urørt», og de har i løpet av et år rukket å bli lokale oppvarmingsfavoritter. 
Setter du på den fem spor lange ep-en «We’re just ok», skjønner du årsaken til alt dette. 
De lager rett og slett flott rock. 
Kilden ligger rundt 1980, pluss-minus et par år. 
Vokalist Haley Shea sørger for at Blondie-tankene melder seg, men dette er samtidig et lydbilde som har modnet seg gjennom flere tiår. 
Det er pønk og new wave, men det er like mye lyden av 2014. 
Lagd med en usvikelig teft for hva som er en god melodi og for hvordan du best skal ivareta den. 
Det siste har Ashley Stubbert hjulpet til med, produsenten som har noe av en lokal gullrekke å vise til. 
Vokalen, gitarene, kompet, koringen, avbrekkene; alt er til å bli i godt humør av. 

Beste spor: 
«Kill ’em with kindness», «Bad party». 
