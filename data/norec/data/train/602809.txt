Ny supergruppe skuffer
Med Tool-trommeslager Danny Carey og gitarist Brent Hinds fra Mastodon på medlemslisten skulle man tro at at den nye supergruppen Legend Of The Seagullmen var klare for å imponere. 
Dessverre er bandets debutalbum en trist affære. 

Åpningslåten «We Are The Seagullmenn» setter stemningen på konseptalbumet med lyder av hav, knirkende skip og måkeskrik. 
Noen fengende gitarriff og Careys smakfulle trommespill gjør dette til en relativt god åpning. 

Men sammen med David Dreyer på vokal, Jimmy Hayward på gitar og vokal, Tim Dawson på gitar, Pete Griffin på bass og Chris Digiovanni på synth har den alt for store bandbesetningen allerede rodd seg fast i et kaotisk lydbilde. 

Vokalen har for mye effekter og ligger så langt tilbake i miksen at teksten blir slørete. 
Alle instrumentene er generelt så utydelige at selv om musikerne kjører på i full kraft fremstår musikken som tam og utydelig. 

Med unntak av noen fete riff og progressive finurligheter høres dette ut som en blanding av rølpete sjømannsviser og middelmådig metal. 
De som hadde håpet på å døyve lengselen etter et nytt Tool-album med dette må nok se seg om etter noe annet. 
