Heltenes helt
REALITY/KONKURRANSE 

Programleder: 
Dag Otto Lauritzen 

Deltakere: 
Gunn Margit Andreassen, Kurt Asle Arvesen, Christer Basma, Kjersti Grini, Nila Håkedal, Finn Christian Jagge, Ole Klemetsen, Anita Moen, Stian Sivertzen og Tonje Sørlie 

Premiere: Onsdag 21. januar kl. 20.00 på TV 2 

Målet til en hver fjernsynskanal med respekt for seg selv, er selvsagt å ligne mest mulig på konkurrentene. 
Etter at NRK med «Anno» har laget sin versjon av TV 2-suksessen «Farmen», skulle det derfor bare mangle om ikke TV 2 laget sin versjon av NRK-suksessen «Mesternes mester». 

I første episode av «Dropped — Heltenes kamp» blir 10 tidligere toppidrettsutøvere - blant dem skiskytteren Gunn Margit Andreassen og sandvolleyballspilleren Nila Håkedal fra Kristiansand - fraktet med helikopter ut i den enorme Entre Rios-sumpen i Argentina. 
Under programleder Dag Otto Lauritzens joviale ledelse, blir de der delt inn i to lag som skal konkurrere om å finne først tilbake til sivilisasjonen. 
Lagene får med seg verken kart, kompass eller mat. 
Alle som har sett et reality-program før, vil kjenne igjen dramaturgien: 
Deltakerne løser oppgaver og kommenterer egen innsats, Lauritzen oppsummerer det vi har sett og bygger opp forventninger til det vi har i vente. 
I tillegg kommer de uunngåelige reklamepausene. 

Stadige innklippsbilder av skumle slanger og krokodiller til tross: 
«Dropped - Heltenes kamp» er nokså fattig på ytre dramatikk. 
I stedet gås det mye og skravles det enda mer. 
Det meste av underholdningsverdien ligger i å følge gruppedynamikken som utvikler seg underveis. 
De gamle idrettskjempene er alle individualister - man forteller ikke Kjersti Grini hva hun skal gjøre, for å si det sånn - og ingen av dem later til å ha fått konkurranseinstinktet svekket etter at de la opp. 
Slikt blir det tidvis fornøyelige diskusjoner av. 

I 2015 er ikke «Dropped - Heltenes kamp» for annet enn et traust stykke familieunderholdning å regne. 
Men er det først våte, sultne og småkjeklende idrettskjendiser man vil se på TV, er dette sannsynligvis det beste alternativet der ute akkurat nå. 
Og hvis man er slik anlagt, kan man finne en slags glede i å se at også gamle enere blir grinete når blodsukkerverdiene deres synker. 

Anmeldelsen er basert på de to første av i alt 10 episoder. 
