De utrolige
Pixar topper seg selv! 

De utrolige er på høyde med deres beste og er kanskje den ypperste superheltfilmen jeg noen gang har sett! 
Brad Bird har skrevet og regissert en susende god actionhistorie, spekket med morsomme øyeblikk som får hikstelatteren frem. 
De utrolige er like fantastisk som tittelen tilsier! 

Familien består av to eks-superhelter og tre barn, alle med spesielle evner. 
Men de holder seg anonyme etter at far Bob og mor Helen trakk seg tilbake på grunn av for mange søksmål. 
Det anonyme forstadslivet er en prøvelse for Bob, alias Mr. Incredible, som savner livet som superhelt. 
Derfor slår han til når han får tilbud om et nytt oppdrag. 

Snart må Helen, alias Elastigirl, og barna Dash og Violet trå ut av sin anonyme tilværelse for å hjelpe Mr. Incredible i kampen mot en mystisk fiende. 

Historien kan virke enkel og rettlinjet ved første øyekast, men den har mange nyanser, detaljer og sidespor som skaper oppsiktsvekkende menneskelige figurer av de datagenererte heltene. 
Mye av dette skyldes også god innsats fra skuespillerne som gir dem stemme. 

Jeg så originalversjonen med Craig T. Nelson som Mr. Incredible og Holly Hunter som Elastigirl. 
Spesielt Nelson har et stort ansvar med å gi hovedrollen menneskelige følelsesreaksjoner som sorg, sinne og glede. 
Og han gjør det så godt man kan gjøre med bare stemmen. 

Denne filmen er i større grad rettet mot ungdom og voksne enn barn. 
Humoren er mørkere, actionscenene litt barskere og konsekvensene større her enn i Pixars forrige filmer. 

Barn vil selvsagt digge denne også, men vil kanskje ikke forstå så mye av det som antydes. 
De vil likevel få sin dose action og humor. 
Det er få som er i stand til å lage filmer som appellerer like mye til alle aldersgrupper. 
Pixar og Brad Bird har funnet gulloppskriften. 

Jeg gleder meg allerede til denne filmen kommer på DVD, slik at den kan kjøres flere ganger i måneden hjemme. 
Inntil videre er kino det beste alternativet - og be inderlig om at din lokale kino kan levere god lyd, for De utrolige tar godt vare på alle øyeblikk med mulighet for rumperistende eksplosjoner! 
Lydsporet er like fenomenalt som alt annet. 
De utrolige er rett og slett to av de morsomste kinotimene du kan få i år 
