Nebraska
Fortjener stående applaus i kinosalen! 

Et far/sønn-forhold blir glitrende skildret i regissør Alexander Paynes skjønne, bittersøte Nebraska. 

Bruce 
Dern spiller behersket og bevegende som den gamle mannen som tror han har blitt millionær, mens Will Forte gir ham solid støtte som den overgivende sønnen som lar faren leve ut sin fantasi. 

Med solide biroller fra June Squibb og Stacy Keach, samt smakfulle sort/hvitt-bilder fra den amerikanske landsbygda, er det lite annet å gjøre enn å anbefale Nebraska på det aller varmeste! 

Fortreffelig filmatisert 

Gamle Woody Grant (Bruce Dern) vil fra Billings, Montana til Lincoln, Nebraska for å hente en million dollar som han tror han har vunnet. 

Sønnen David (Will Forte) skjønner at det bare er et markedsføringstriks, men går likevel med på å ta med faren på tur, siden han ikke er helt ved sine fulle fem lenger. 

De stopper i Woodys gamle hjemsted, der ryktet om hans nye status sprer seg med ildfart, både blant familie og gamle venner. 

Bob Nelsons smarte manus er fortreffelig filmatisert. 
Filmen er usedvanlig hyggelig, uten at det blir det minste påtrengende. 

Her er vi blant mennesker som, stort sett, vil hverandre vel. 
Og når noen av figurene har skumle baktanker, ligger ikke komedien langt unna. 

Alexander Payne treffer ofte spikeren på hodet i sine menneskeskildringer, ved hjelp av situasjonsbasert humor med gjenkjennelige reaksjonsmønstre. 

Storspill fra gammel veteran 

Bruce 
Dern storspiller i en rolle der han må spille en figur med svekket følelsesregister, i hvert fall det som er synlig utad. 
Men ved hjelp av blikk og små gester formidler Dern at det foregår ting under overflata. 

Woody bearbeider gamle traumer, følelser og problemstillinger, selv om det ikke er så enkelt å se det på ham. 

Will Forte gjør også en flott rolle som sønnen, som gjennom denne reisen ser en mulighet til å komme nærmere inn på faren. 
Det antydes at forholdet mellom dem har vært en smule distansert. 

Det er flere andre herlige biroller i filmen, der June Squibb må trekkes frem. 
Hun er et fyrverkeri av en figur, utstyrt med noen saftige replikker som får meg til juble innvendig. 

Historiens utvikling utforsker hvordan frynsete familiebånd aldri helt brytes. 
Her vil mange kunne kjenne seg igjen! 

Alexander Payne forteller historien med underfundig humor som aldri går på bekostning av figurenes verdighet. 
Denne filmen fortjener stående applaus i kinosalen! 
