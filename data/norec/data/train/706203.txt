Krim om Scandinavian Star-brannen fungerer ikke
Kjell Ola Dahl har skrevet en slags krim om Scandinavian Star – brannen som drepte 159 mennesker i 1990. 

Kjell Ola Dahl: 
Søsteren. 
Krim. 
350 sider. 
Gyldendal forlag. 

Forfatter Fredrik Andersen blir funnet knivdrept, og motivet kan være hans kontroversielle bok om Sea Breeze-katastrofen der 159 mennesker ble drept. 
Boka viser at politiets utpekte gjerningsmann ikke kunne gjort det alene, og politiet henges ut som inkompetente. 

Sea Breeze er åpenbart en tynn forkledning for Scandinavian Star. 
Og her blir det sprøtt; forfatter Kjell Ola Dahls forrige bok heter «Scandinavian Star – Katastrofen og skandalene». 
Han skrev også «Dødelig seilas» om samme tema i 2012. 

Er denne krimmen bare overskuddsmateriale fra sakprosabøkene, eller vil Dahl banke inn budskapet i nok en bok; at politiets konklusjon ikke kan bli stående? 

Privatetterforsker Frank Frølich etterforsker Fredrik Andersen-saken. 
Han mistenker en av sine tidligere politi-kolleger for å stå bak. 

Men mye mer skjer; Frank blir forelsket i Matilde, som blir kvinnen i hans liv. 
Hun har en venninne som trenger hjelp til å finne søsteren til en jente som bor på asylmottak. 
Frank tar oppdraget. 

Men mest av at handler boka om Scandinavian Star. 
Dahl pøser på med detaljer om brannen. 
Jeg kan ikke se at det bidrar til å gjøre boka bedre, tvert imot. 
Dahl er alt for tung på fakta-pedalen. 

Forfatteren klarer ikke på en overbevisende måte å veve Scandinavian Star sammen med resten av handlingen. 

Det blir også for mange gjentakelser av ting vi allerede vet, for eksempel når Frank må forklare politiet handlingen hittil. 

Når det er sagt er Kjell Ola Dahl en dyktig forfatter. 
Han har skrevet en rekke kritikerroste kriminalromaner. 
«Kureren» fra 2015 fikk både Rivertonprisen og Brageprisen. 
Han kan også skrive sterke setninger som dette: 
«Det var en forbindelse mellom Bjørn Tynness og Fredrik Andersen. 
En forbindelse så tykk og sterk som en ankerkjetting». 

Dahl er god. 
Men denne gangen klarer han ikke å skru de forskjellige delene sammen til et velfungerende maskineri. 

TRE KRIMBØKER VI ANBEFALER PÅ DET VARMESTE: 
