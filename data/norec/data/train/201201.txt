Philips Sonicare AirFloss
Kan luft og vann i 60 km/t erstatte tanntråd? 

– Hahahaha, er reaksjonen til vår tannlege, Anne-Brit Ringvold, når vi forteller om den nye "tanntråden" vi tester. 

– 
Noe av poenget med å bruke tanntråd er at man skal gnikke bort belegg på tennene. 
Men når det er sagt, alt er bedre enn å ikke gjøre noe, sier Ringvold til DinSide. 

Kun fire av ti bruker tanntråd daglig, og ifølge en undersøkelse av Philips i forbindelse med lanseringen av AirFloss tidligere i år dropper tre av ti mellom 23-35 år å rense mellom tennene. 
Men er det AirFloss de bør bruke? 

Vi bestemte oss for å teste AirFloss litt til. 
Nærmere bestemt et halvt år. 
Det angrer vi egentlig litt på. 

Dette er AirFloss 

Innholdsfortegnelse: 
Dette er AirFlossSlik virker den– 
Et helt tullete produktFint for reguleringKonklusjon 

Hvitere tenner på to uker - er det mulig? 
Vi har testet Solidox Hvite Tenner-tannkrem 

Slik virker den 

AirFloss ser ved første øyekast ut som en elektrisk tannbørste. 
Men i stedet for børste, har den en liten tupp på toppen. 
Gjennom denne tuppen sprutes vann, ifølge produsenten altså i opptil 60 km/t. 
Vannet fyller man manuelt i et kammer ved siden av. 

Både lading og fylling av vann er ingen heksekunst. 
Men så skal vi begynne å bruke den. 
Det er ikke for noen med vannskrekk. 
For makan til sprut! 
Det er kanskje ikke så rart. 
Man skal føre tuppen langs tannkjøttet, og hver gang man trykker på knappen på toppen av selve AirFloss-skroget, skyter AirFloss ut luft og vann. 
Ganske mye, og veldig kraftig. 
Det spruter. 
Mye. 

De første gangene ble hele speilet og halve hyllen bak vasken sprutet ned. 
Vi måtte gå inn i dusjnisjen for å rense tennene. 
Ikke mange ekstra skrittene, men det føltes unektelig litt snålt å gå inn i dusjen - selv om det også føltes mer hygienisk. 
Det var enklere å skylle veggene der etterpå - og vi ble lei av å vaske speilet. 

Etter hvert som vi får teken, spruter det ikke lenger like mye. 
Men nå har vi begynt å sikle. 
Det er ikke lekkert, og definitivt en øvelse du bør være alene for å holde på med. 
Det som verre er - vi føler ikke at tennene blir like rene som når vi bruker tanntråd. 

Vi opplever også at vannkammeret er for lite. 
Selv om "en teskje vann" skal være nok, må vi fylle på både en og to ganger før munnen er ferdigspylt. 

Under kan du se en av våre testpersoner vise AirFloss i bruk: 

Tar du godt nok vare på munnen din? 
Ti tips til god tannhygiene 

– 
Et helt tullete produkt 

Ved neste tannsjekk et halvt år senere har også vår tannlege testet produktet, og opplevelsen hennes var den samme som vår: 

– 
Dette er et helt tullete produkt. 
Det er ikke i nærheten av å kunne erstatte tanntråd og tannpirkere, sier Ringvold. 
– Det spruter, og det gjør ikke jobben godt nok. 

Hun forteller at hun testet rent konkret med matrester mellom tennene, og det forsvant ikke, uansett hvor mange sjanser hun ga AirFloss. 

– 
For å fjerne matrester og belegg mellom tennene må man bruke tanntråd. 
Dette er ikke bra nok, konkluderer Ringvold. 

Vi har brukt Philips AirFloss i et halvt år, dog med noen innslag av tanntråd, rett og slett fordi vi ikke følte at vi ble helt rene mellom tennene med AirFloss. 
Og selv om tannlegen ikke fant noen hull denne gangen, talte tannkjøttet sitt tydelige, blodrøde språk. 
Så nå pensjonerer vi AirFloss. 
Vi kommer ikke til å savne sprutingen - og kampen om stikkontaktene på badet har blitt noe mindre. 

Fint for regulering 

Vi har imidlertid ikke lagt AirFloss helt på hyllen - eller kastet den. 
Vi har gitt den bort. 
Til en tenåring med regulering, og her kan det brukes som et supplement til tanntråd eller tannpirker. 
Det spruter når man renser reguleringen også, men det har vist seg å være en effektiv måte å bli kvitt for eksempel pestorester på. 
Og til dem som synes det høres litt rart ut å resirkulere et slikt produkt til andre: 
En får kjøpt løse munnstykker - akkurat som til elektriske tannbørster. 

Konklusjon 

Som et tannrensemiddel til vanlige forbrukere med vanlige tenner, vil vi uansett vende tommelen ned. 
Dette er ikke bra nok. 
Nå er det første produkt av denne sorten vi tester - og første produkt av denne typen som har kommet på markedet - så vi avviser ikke konseptet helt. 
Men denne utgaven av Philips AirFloss vil vi ikke anbefale noen - med mindre de altså har regulering. 

Siden dette ikke markedsføres som et spesialprodukt for dem med regulering, men som en erstatning for tanntråd for hvermannsen, har vi valgt å holde det utenom totalvurderingen, og vi lander på det aller laveste terningkastet: 1. 
