Edge Of Darkness
Mel Gibson har fremdeles det som skal til for å være en skikkelig "leading man"! 

«Edge of Darkness» er Mel Gibsons første hovedrolle på 8 år. 
Har han fremdeles det som skal til for å være en skikkelig «leading man» på film? 
Ja, i aller høyeste grad! 

Gibson er filmens aller beste ingrediens, og gjør utslaget som tipper den over fra å være en middels thriller til en god thriller! 
Det finnes flere detaljer å sette fingeren på underveis, men når Gibson setter sine intense stålblå øyne i deg, glemmer du det, og følger med på det som er viktig. 

Datteren blir myrdet 

Gibson spiller politimannen Thomas Craven, som opplever at hans besøkende datter Emma (Bojana Novakovic) blir myrdet rett utenfor inngangsdøren. 
Alle tror at han egentlig var målet, men Craven begynner å grave på egen hånd. 

Han oppdager at Emma var innblandet i farlige saker knyttet til det mystiske selskapet Northmoor, som vedlikeholder USAs atomvåpen, men som kanskje gjør mer enn bare det. 

Spenningen flater ut 

Spenningen bygges fint opp i filmens første del, men den flater dessverre ut etterhvert. 
I stedet får vi servert endel blodig action, og noen dumme situasjoner som det rett og slett ikke går an å tro på. 

Et eksempel: 
Danny Huston spiller Northmoor-sjefen Bennett som en, i utgangspunktet, supersmart satan på en overbevisende måte, men manuset ber ham ta noen utrolig dumme beslutninger som undergraver figurens intelligens. 

Det er slike ting som gjør at «Edge of Darkness» aldri når toppen, men holder seg i en lavere divisjon. 

Basert på bedre tv-serie 

Filmen er regissert av Martin Campbell («Goldeneye», «Casino Royale», «The Legend of Zorro»)), og er basert på den klassiske BBC-serien fra 1985, som også ble regissert av Campbell. 
TV-serien kom på et utrolig beleilig tidspunkt, da den kalde krigen var på sitt kaldeste med atomfrykten hengende over oss. 

Filmen mangler kanskje denne aktualiteten, selv om det fremdeles finnes nok av atomvåpen. 
Det viktigste i filmen føles å være forholdet mellom far og datter, og Thomas Cravens innbitte sorg og hevnlyst, ikke nødvendigvis omstendighetene som forårsaket den. 

Severdig med Gibson 

Men Mel Gibson overbeviser 100%. 
Ingen kan spille en sorgtynget og hevnlysten mann så godt som ham. 
Vi føler med Thomas Craven, og forstår hans motiver og drivkraft. 

Uten Gibson ville «Edge of Darkness» vært en langt dårligere film. 
Med Gibson har dette blitt en thriller som kunne vært mye bedre, men som absolutt er severdig! 
