Magisk!
Konsert: 
Madrugada, Sted: 
Enga, Publikum: 9000 

Øyafestivalen har innsett dette med monumentale avslutninger. 
Madrugada tok imidlertid luven av de fleste artistene som hittil har stått på scenen avslutningsvis i Øyafestivalens seks år lange historie. 
Med en ydmyk og fokusert Sivert Høyem i spissen sto nemlig et særdeles disiplinert Madrugada for det som bør bli Øyas musikalskhistoriske høydepunkt, enn så lenge. 

Kjernen til denne magiske maktdemonstrasjonen la Madrugada midtveis, med en suggererende versjon av «Hold On To You», etterfulgt av gåsehudfremkallende «Majesty» og «Black Mambo». 
Med elegant selvsikkerhet, ditto tilbakeholdenhet og overbevisende timing, viste Sivert Høyem, bassist Frode Jacobsen og gitarist Robert Burås for alvor hvilke ambisjoner som egentlig ligger bak Madrugada. 
Autoriteten bak gårsdagens seanse var nemlig uovertruffen, viljen til å dele opplevelsen like sterk. 

For det er nettopp når Madrugada er kommunikative at de fungerer best. 
Slik som i går, med Burås' forsiktige, men uhyre effektive gitarsignaturer og Høyems uttrykksfulle stemme - alt ledsaget av et knippe rock-låter med tilstrekkelig sug, mørke og mystikk til å tekkes enhver scene uansett størrelse. 

Faktisk fortjener Madrugada denne gangen takk for å ha stjålet nattesøvnen min denne helgen! 
