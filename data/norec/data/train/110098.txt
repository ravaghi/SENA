Mount Eerie:«Clear Moon» 

Mindre sært enn det fremstår. 

Mannen med det østerdalske etternavnet Phil Elverum kommer fra en øy helt nordvest i USA, og er like vanskelig å få konkret sjangergrep på. 
Slik man gjerne blir når man for det meste driver band og plateselskap selv. 

På forrige album siterte han Burzum og «Twin Peaks», noe som summerer hans noe uvanlige, men velfungerende, balansepunkt mellom svartmetall og indiekraut. 
33-åringens femte album er uansett hans mest sindige og konsistente. 
Ordene er ikke alltid like viktige, men han skaper dvelende månemørke som er mer behagende enn skremmende, mer talende enn forstummende - men mest av alt naturlig styggvakkert. 

BESTE LÅT: 
«House Shape» 

TOR MARTIN BØE 
