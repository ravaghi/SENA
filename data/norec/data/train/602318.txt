Så som så om utroskap
Uoriginalt lettvekter om et havarert ekteskap. 

«Dette er helt nødvendig» er en bok om en mann som har blitt bedratt av sin kone, så enkelt er det. 
Romaner om godt gifte mennesker som bedrar eller blir bedratt finnes det mange av, mer eller mindre vellykkede, som oftest det siste. 
«Dette er helt nødvendig» er en mellomting. 

Når noen blir bedratt, kan det som skjer etterpå ta to retninger: 
Enten er reaksjonen et skinn, at det handler mer om en såret stolthet over at mennesket man føler et eierskap til lå med noen andre, enn det faktum at relasjonen til den andre (som man er glad i) ikke har vært så bra. 

Dette siste er den andre retningen: 
Den bedratte og den som bedro har tidligere hatt det godt sammen, men har det ikke slik nå lenger, og det er her følelsene ligger. 
«Dette er helt nødvendig» befinner seg i et grenseland mellom disse to retningene. 

Daniel er såret og sint når han legger ut på båttur med sine to døtre. 
Han forestiller seg sin eks-kones dobbelspill mens hun ennå er gift med Daniel selv. 
Romanen rører så vidt inn på samlivet mellom Daniel og hans kone før utroskapen, hva var det med livet deres som gjorde at det gikk nedover og som ledet til at hun bedro ham? 
Det får vi ikke vite. 

Samtidig føles smerten til Daniel reell. 
Det er noe mer enn at hans kone har ligget med noen andre, det er ikke det som er det viktigste – heller det at de hadde en avtale, en avtale som hun har brutt bak ryggen på ham. 

Likevel klarer jeg ikke å la være å sammenligne med en roman av fjoråret, Geir Gulliksens «Historie om et ekteskap». 
Også den omhandlet et ektepar hvor den ene parten bedro den andre. 

Sammenlignet med denne virker «Dette er helt nødvendig for enkel.» 
Det er nesten så forfatteren har fulgt en oppskrift på en utroskapsroman, har vi ikke hørt denne historien mange ganger før? 

«Historie om et ekteskap» var intens og vond, der kunne man virkelig lese en smerte over et istykkerrevet ekteskap. 
I «Dette er helt nødvendig» er det bare en smerte light. 
Man etterlates ikke med noe annet enn ja,ja. 
«Dette er helt nødvendig» er selv ikke nødvendig. 
