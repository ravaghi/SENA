Rart at ikke Bieber-manageren har tvunget fram en duett med Selena?
Men Justins av-og-på-kjæreste i stand til å stå på egne popbein. 

ALBUM: 
I likhet med en lang rekke amerikanske underholdere, begynte også Selena Gomez karrieren som tenåringsskuespiller for Disney Channel, hvor hun jobbet seg opp en liten kjendisstatus, som igjen sikret henne platekontrakt med gruppa Selena Gomez & The Scene. 

Det er derimot koblingen til Justin Bieber som har vært 20-åringens største «claim to fame», samtidig som det åpenbart har bydd på sine egne utfordringer. 
Å være kjæresten til verdens største popfenomen kan være et tveegget sverd, med rikelige doser av både stjernetilbedelse på den ene siden, og ekstremhat fra sjalu beliebers på den andre. 

Tekstene på Gomez' solodebut spiller da også som forventet på det mye omtalte av-og-på-forholdet, samtidig som man forsøker å vise fram en eldre, mer sexy og uavhengig Gomez. 
Alle som har sett filmen «Springbreakers» vet at akkurat det kan bli vanskelig. 

Til tider føles album-imaget også som en påtvungen rolle for den unge sangerinnen, som faller mye naturligere inn i de mer «happy go lucky»-låtene. 

«Stars Dance» er likevel et perfekt soundtrack for tenåringsjentevorspiel over hele verden, med sine kalkulert dansbare poplåter. 
Det markerer også at Gomez kan stå på egne bein hvis valpekjærligheten til Bieber sprekker enda en gang. 

Det eneste merkelig her, er at Scooter Braun ikke har tvunget fram en duett med Bieber. 
Men det hadde kanskje blitt for mye av det gode? 
