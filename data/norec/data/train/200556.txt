SAMSTORE Portable MediaCenter
TEST: 
Den lille disken kobles rett til TV-en. 
Snurr film! 

Markedet oversvømmes nærmest av små mediespillere om dagen, og prisene blir stadig mer spiselige. 
Dagens testprodukt er egentlig en portabel 2,5" harddisk, men med en spesiell tilleggsfunksjon: den kan kobles rett til TV, og via den medfølgende fjernkontrollen kan du bla deg gjennom innholdet og spille av filmer, musikk og bilder du måtte ha liggende på den. 

Det er definitivt praktisk, og spesielt positivt er det at den ikke er særlig mye større enn rene lommeharddisker. 
Denne får du fint plass til i jakkelomma, med andre ord. 

Nok til de fleste 

SAMSTORE Portable MediaCenter fås i forskjellige størrelser, fra 120 til 250 GB. 
Vårt testprodukt har en kapasitet på 160 GB. 
Det skulle bety plass til rundt 200 DivX-filmer i kurant kvalitet, eller 30-40.000 MP3-filer, dersom du lider av samlemani. 

Når du kobler disken til en ledig USB-port på PC-en, dukker den straks opp som en egen stasjonsbokstav, og deretter er det bare å dra og slippe de mediefilene du ønsker å spille av på TV-en. 
Du kan selvsagt også legge til andre filtyper, og for eksempel bruke den til backup-formål, men det er ikke det som er hovedintensjonen. 
Uansett - filtyper som ikke kan avspilles, vises ikke i menyene når du kobler den til TV. 

Bruk ekstern strøm 

Tilkoblet PC fungerer den uten ekstra strøm enn det lille den får fra USB-porten, men vær obs på at overføringshastigheten gjerne mangedobles når den får nettstrøm. 
Vi oppnådde rundt 25 MB pr sekund, noe som er ganske normalt for eksterne 2,5"-disker. 

Vi fylte på med diverse filtyper, inkludert MP3, WMA og M4A på lydsiden, som må sies å være de mest aktuelle filtypene for folk flest i 2009. 
Deretter fylte vi på med JPG-filer og filmfiler i DivX, Xvid, H.264 (MP4) og HD-materiale i Matroska-format (MKV). 
Vi kopierte også over et speilbilde av en DVD-film i ISO-format, da mange nyere mediespillere leser disse uten problemer. 

I bruk 

Deretter koblet vi fra disken og forflyttet oss til TV-en. 
Disken kan kobles til TV enten via kompositt (scart-overgang følger med) eller RGB via phonoplugger. 
HDMI hadde vært både enklere og mer hensiktsmessig. 
Vi skriver tross alt 2009, og de aller fleste av oss har anskaffet flat-TV. 

Menyen som dukker opp på skjermen er alt annet enn fansy, men den er funksjonell. 
Her vises mappestrukturen du laget på PC-en, og så er det bare å bla seg inn og ut av mapper ved hjelp av den flate fjernkontrollen. 
Et trykk på Play på en mappe starter sekvensiell avspilling av innholdet: 

Dessverre var det ikke mange av filene våre som ble avspilt, kun en mappe med DVD-struktur, DivX/Xvid-filene, MP3 og JPG. 
ISO-filen og de andre filtypene var ikke å se i det hele tatt. 
Avspilling av DivX/Xvid gikk imidlertid strykende, undertekster i SUB og SRT-format ble også vist helt fint, inkludert tegnene ÆØÅ. 

Spoling i disse filene gikk også greit, selv om det gikk i langt høyere hastighet enn 2x, som ble vist på skjermen. 

Visning av bilder og avspilling av musikk gikk relativt greit, men vi synes disken brukte i overkant lang tid på å vise førstnevnte, spesielt når megapikslene ble mange. 

For øvrig var disken så godt som lydløs, og det var ingen vibrasjon i den som kunne medføre støy under bruk. 

Konklusjon 

Den er kanskje Norges mest portable mediesenter, men utenom det lukter det litt 2003 av den. 
I 2009 bør du rett og slett forvente mer, både når det gjelder brukergrensesnitt, tilkoblinger og støttede filtyper. 
Samstore Portable MediaCenter faller rett og slett litt igjennom på alle disse sentrale områdene, men redder så vidt en treer pga bra DivX/Xvid-støtte, inkludert undertekster. 

Prisene starter på rundt 1000 kroner for 120 GB-utgaven. 
Takk til PS.no for utlån av disken! 
