Hel ved
Dikteren Hans Børli var fra Eidskog i Hedmark, og livnærte seg hele sitt voksne liv som skogsarbeider. 
Det var skogen han jobbet i og skogen han skrev om. 
Tekstene hans er blitt tonesatt før, men aldri riktig som her. 
Jazztrioen In the Country og sanger-låtskriveren Frida Ånnevik har laget et album som nærmest anger av granbar og lyng. 
Lik en skogsbekk flyter musikken liksom bare av sted i sitt eget, uanfektede tempo. 
Bandet briljerer i det stille, Morten Qvenilds piano sildrer som sollys gjennom tretopper. 
Noen av de vakreste øyeblikkene kommer når pedal steel-gitaristen BJ Cole tar føringen. 
Da får Børlis nøkterne ord om hardt arbeid og nattlig ettertanke en undertone av noe nesten trolsk. 

Og ordene er det Ånnevik med sin karakteristisk hese, litt sørgmodige stemme som målbærer. 
De eneste gangene albumet nærmer seg det høystemte, er når hun skal resitere i stedet for å synge. 
Men stort sett holder hun, som selv kommer fra Hamar-traktene, akkurat den jordnære tonen som kler hedmark'sk tømmerhuggerpoesi aller best. 

Det må være lov å tro at Hans Børli, som døde for 25 år siden, ville satt pris på hvordan disse kunstnerne fra en helt annen generasjon har forvaltet arven hans. 
