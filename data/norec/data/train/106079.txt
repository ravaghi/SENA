Bare rot med rotespill
Nok et spennende Wii-spill ender opp som en kortvarig gimmick. 

«Eledees» handler om at elektrisitet egentlig består av mange små smurfelignende vesener, og under en forferdelig storm rømmer alle disse fra strømnettet. 

Bevæpnet med en pistol, må du skyte og fange alle småtassene som har gjemt seg rundt omkring i byen. 

Spillet er et slags førstepersonsskytespill, der man kan plukke opp og flytte på ting ved hjelp av bevegelseskontrolleren til Wii. 
Og dette fungerer kjempebra. 

Etterhvert blir strålen som manipulerer ting sterkere, og man kan løfte skap og senger, og kaste svære møbler veggimellom. 
Det er faktisk ganske artig å gå amok i stua så sofaer og TV-apparat flyr veggimellom. 

Men når man er ferdig å herje, går man fort lei. 
Spillet går i hovedsak ut på å skyte hundrevis av småtasser som ligger gjemt inni, bak og under møbler og gjenstander. 
Pek og klikk, rett og slett. 
Dette blir etterhvert like spennende som å peke og klikke med en mus i Windows. 

Men kanskje verst av alt: moroa man hadde med å knuse og kaste og rote til alt i starten blir man straffet for etterhvert, da spillet krever at du roter og bråker og knuser minst mulig. 
Og da forsvinner også den lille moroa man kan ha med spillet. 

«Eledees» kunne vært et artig spill om utviklerne hadde gjort det litt mer krevende for hjernen, men slik det er nå er det bare et kaotisk kappløp mot tiden der man skal peke og klikke i timesvis. 

PS: 
I salg fra fredag 4. mai. 
