Sørstatsrockeoperafantomene rir igjen
Forbrytelser, straff, fyll og rett-på-sak-rock. 

||| 

ALBUM: 
Drive-By Truckers fra Athens, Georgia ga i fjor ut en samling rariteter («Fine Print») og «Live From Austin. 
TX», men nå er det «alvor» igjen. 

Bandet har en tendens til å finne en rød tråd og spinne rundt den, med gjennombruddsalbumet «Southern Rock Opera» (2001), løselig basert på historien til sørstatsrockerne Lynyrd Skynyrd, som det beste eksempelet. 
«The Big To-Do» er etter sigende ikke et konseptalbum, men er det kanskje likevel (livet er som et sirkus, eller noe sånt). 

Tekstene til hovedlåtskriver Patterson Hood tar ofte utgangspunkt i hendelser som hjemsøker ham på forunderlig vis. 
Bandets åttende studioalbum inneholder litt mord og straff («The Wig He Made Her Wear», inspirert av nyhetene om et drap rett ved hjembyen som Patterson Hood snappet opp på tv under en norgesturné), en del drikking («The Fourth Night Of My Drinking» er så fornøyelig beskrevet at det må være selvopplevd) og litt om håpløs kjærlighet (signert bassist og av og til-vokalist Shonna Tucker). 

«The Big To-Do» er mindre sofistikert enn den to år gamle genistreken «Brighter Than Creation's Dark», men desto mer preget av melodiøs og pulserende rett-fram-rock med noen doser country. 

Som vanlig inneholder den flere lag, og som vanlig vokser den på deg etter hvert. 

En god egenskap, synes denne anmelder. 
Knapt noe band gjør akkurat dette bedre enn Drive-By Truckers, likevel kan de ikke helt måle seg mot tidligere bedrifter. 
