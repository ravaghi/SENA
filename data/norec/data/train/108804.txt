Filmanmeldelse:«Black or White» 

Velment og velplassert familiedrama med noen intelligente momenter om det vanskelige rasespørsmålet. 

«BLACK OR WHITE» USA. 
Regi: 
Mike Bender. 
7. år. 
MED: Kevin Costner, Octavia Spencer, Anthony Mackie, Andre Holland, Bill Burr, Mpho Koaho, Gillian Jacobs, Jennifer Ehle, Jillian Estell. 

For rase spiller fremdeles en stor rolle i USA. 
Man kan se på sosial kart, kriminalitetsstatistikker, bosetningsmønstre; på svært, svært mange samfunnsområder er raseproblematikken aktuell. 
Men bortsett fra de eksplosive og destruktive virkelige sammenstøt og konflikter, er det lite som kommer fram i media. 
Og åpenbart vanskelig å snakke om. 
For eksempel på film. 

Men denne filmen våger; uten å bli bombastisk, uten å gjøre historien - ja: svart/hvit. 

Kevin Costner er den rike, hvite overklassemorfaren, som mister sin kone i en ulykke - og sitter tilbake med sorgen og et skjønt barnebarn på seks. 
Barnets mor døde under fødselen, faren er en uansvarlig gategutt, farget. 
Men barnefarens grassat handlekraftige og varmhjertede mor - i spissen for en tallrik, støyende og sammensveiset gjeng i et par hus på en helt annen kant av byen, mener bestemt at det er hos dem den lille jentungen vil få det best. 

Det er jurister på begge sider her; det leder til et rettsoppgjør om foreldrerett. 
Og jus er sjelden rett medisin der stor kjærlighet er den rette oppskriften. 
Skritt for skritt må man altså finne en løsning, på tvers av rase og sosial klasse, for at det lille barnet skal få det best mulig. 
Og den viljen finnes, på begge sider. 

Jada, det blir sentimentalt i overkant her og dere. 
Stereotypiene, både blant de hvite og fargede, kan bli overtydelige. 
Likevel: 
Viljen til å være nyansert og sannferdig og menneskelig overskygger mye. 

Tett på og med de beste hensikter blir dette et menneskelig, godt og gjenkjennelig drama. 

JON SELÅS 
