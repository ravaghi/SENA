Et salig kaos
«R.I.P.D.» er forelsket i sine egne effekter og vanskjøtter historien. 

FILM: 
Hovedpersonen i «R.I.P.D.» er egentlig ikke politimannen spilt av Ryan Reynolds, som blir drept under utrykning av en sleip kollega og som på veien gjennom skjærsilden får tilbudet om å tjene i en himmelsk politistyrke i hundre år for å gjøre veien oppover litt mindre humpete. 

Det er ikke hans nye makker, en snøftende cowboy med bena i bredest mulig vinkel, anmassende overspilt av Jeff Bridges. 

Det er ikke den sleipe kollegaen (Kevin Bacon), den pregløst søte kona (Stephanie Szostak) eller de dårlig sminkede og semmert dataanimerte udøde, som herjer rundt i Boston i all sin CGI-genererte vektløshet og som Reynolds og kumpanen må sette i den guddommelige kasjotten. 

3D-mani 

«R.I.P.D.» handler egentlig bare om den digitale skytunnelen som er forbindelsen mellom himmelen og jorden, og der kropper kan kjøres opp og ned, opp og ned, mens 3D-effekten gjør at det virker som om de kommer mot publikum eller forsvinner fra dem. 
Dette blir regissør Robert Schwentke aldri lei av. 
Det, kjære, potensielle kinogjenger, blir derimot du. 

Infantilt 

Historien forøvrig er infantil, mens den plumpe humoren kvalifiserer for tyveårsgrense. 
Resultatet er eksakt det motsatte av en «film for hele familien». 
Skuespillerne virker ustø, usikre på hvor karikert og tegnefilmaktig de skal spille. 
Replikkene ligger i munnen på dem som harskt smør. 
Og i sin rørende optimisme fortsetter Hollywood å plassere Reynolds side om side med filmbyens verifiserte barskinger 
- Denzel Washington i «Safe House» og Bridges her - i lysegrønn tro på at dette får ham til å se mindre ut som et forfjamset pizzabud som har ringt på feil dør. 

Som de fleste filmer om dagen som har større budsjett enn en gjennomsnittlig 30-årsfeiring, er «R.I.P.D.» basert på en tegneserie, Peter M. Lenkovs «Rest In Peace Department», et lovende utgangspunkt med himmel og jord som tumleplass. 
Dessverre mangler filmversjonen helt den visuelle kontroll som både tegneserieskapere og skapere i sin alminnelighet pleier å ha på prosjektene sine. 

Stem fram årets film 

Hvilken film mener du er mest underholdende eller mest rørende? 
Hvilken film fortjener ros og oppmerksomhet? 
Hvem fortjener Folkets Amanda? 
