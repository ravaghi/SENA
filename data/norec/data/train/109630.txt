VEL BLÅST!
Vennlig, energisk, smart og morsom langfilmutvidelse av populært TV-konsept. 

HANDLER OM: 
Årets store begivenhet nærmer seg for Gamle Tomter Musikkorps: NM i korps! 

Dessverre har korpset fått ny dirigent, den navngjetne kornettist Elsebeth Bull. 
Som, i tillegg til å svinge taktstokken, er ei reddyrket hurpe med konkurranseinstinkt som en pittbull og grisete evner til falskt spill og rendyrket juks. 

Elsebeth plukker ut seks av korpsets mer sære medlemmer, som hun ikke liker; de får ikke være med til NM. 

Disse seks tar utfordringen på strak arm: 
Ikke bare danner de sitt eget lille korps - de melder seg også på til NM! 
Filmen er basert på TV-serien på NRK med samme navn. 
Men historien er frittstående. 

DOM: 
«Orps» er en energisk humørspreder! 
Den tar folket sitt på muntert alvor, det er rimelig fritt for politisk korrekthet, marsjtakten upåklagelig, musikken god, nerdene ekte helt ned i hjerterøttene, sossene så pinke som bare sosser kan være! 
Sjangermessig ligger dette et sted mellom «Olsenbanden jr» og Melodi Grand Prix. 
Men med skyhøyere sjarm! 

Siden dette er det så bra, faller noe feilskjær lettere i øynene og ørene. 
Som at det blir litt vel mye busskjøring, at den musikalske utviklingen kunne vært bedre ivaretatt under filmens gang, og at «dirigentene» Cecilie Mosli og Henrik Mestad gjerne kunne vært påkostet en time eller to til i dirigering. 

Men alt i alt: 
Riktig morsomt, frekt nok og energisk nok. 
Vel blåst! 
