Historiefortelleren Andsnes
Strålende historiefortellinger med Leif Ove Andsnes og Bergen Filharmoniske Orkester 

Fem musikere sitter i et hjørne av Grieghallen og spiller en sats fra en klaverkvintett av Boccherini, en liten, elegant rokokkomenuett — og så, uten overgang, smeller det store orkesteret til med Leonard Bernsteins dundrende «Candide»-ouverture. 
Og etterpå kommer det en strøm av musikkstykker, enkeltsatser fra klaverkonserter og symfonier, en Bach-transkripsjon, et korverk. 

Nei, dette var ingen vanlig torsdag i Grieghallen, ikke en konsert etter det gamle, velkjente mønsteret. 
Dette var en konsert der Leif Ove Andsnes tegnet et bilde, sitt bilde, av Bergen Filharmoniske Orkester i anledning 250-års jubileet. 

Han hadde vært på skattejakt i arkivene og funnet frem begivenheter og verk fra orkesterets lange historie - han fortalte om starten i 1765, om overgangen fra amatørmusikk til profesjonelt orkester, om okkupasjonsårene, om Festspillene i 1953 med den store Stokowski som dirigent. 
Og han flettet sine egne erindringer inn i denne historien - om sitt første møte med orkesteret, om å høre Mahlers symfoniske verk som tenåring, om sin debut med orkesteret som solist i Griegs klaverkonsert under Festspillene i 1988. 
Og mye mer. 

Det ble en rørende, personlig farget fortelling om orkesteret og dets betydning for byen, for oss, med Andsnes i en imponerende dobbeltrolle - en engasjert, morsom formidler som uten omsvøp kan gå bort til klaveret og la det brake løs med tredje sats av Beethovens første klaverkonsert i et halsbrekkende tempo. 

Bak seg hadde Andsnes dirigenten Eivind Gullberg Jensen og et orkester i toppform. 
BFO løftet og støttet solostemmene både i Beethoven-satsen og i den drømmende, andresatsen av Griegs klaverkonsert. 

Og Gullberg Jensen imponerte med en stram, presist regissert tolkning av den dramatiske sistesatsen i Gustav Mahlers første symfoni. 
I Mahler ble alle BFOs enorme klangressurser satt i spill. 
I Stokowskis orkestertranskripsjon av Bachs koralpreludium «Nun komm, der Heiden Heiland» ble det spilt med mindre besetning, med nesten kammermusikalsk fargelegging og med blomstrende solistiske innsatser i treblåserne. 

Andsnes var ikke den eneste solisten denne kvelden. 
Underveis hørte vi Ragnhild Hemsings fiolin i en gnistrende flott versjon av Ole Bulls virtuose Polacca Guerriera. 
Til finalen hadde Andsnes valgt Beethovens «Korfantasi». 
Siste år hørte vi ham spille den på Festspillene sammen med Mahler Chamber Orchestra og Det Norske Solistkor. 
Torsdag kveld var det store koret sammensatt av lokale krefter, av Bergen Filharmoniske Kor og en rekke amatørkor fra Nordhordland, alle under ledelse av Håkon Matti Skrede. 

Beethovens sammensatte verk ble en feiende avslutning på en fin kveld: 
Først Andsnes alene ved klaveret i den lange, virtuose improvisasjonssatsen, så dukker hovedtemaet opp i tett samspill mellom klaver og orkesteret. 
Og så braker det løs med 160 korstemmer som synger om kjærlighetens forløsende kraft. 

«Musikere er strålende historiefortellere», skriver Bernt E. Bauge i katalogen til BFOs 250-års feiring. 
Leif Ove Andsnes, musikerne og sangerne demonstrerte det torsdag kveld. 
