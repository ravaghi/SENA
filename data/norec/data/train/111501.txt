Hoel & Albrigtsen:«Two Rivers One Road» 

(Fairplay / Playground) 

Tolv år er gått siden den første duoplaten med barndomskameratene fra Tromstun ungdomsskole i Tromsdalen. 

Det merkes først og fremst i tempoet, ettersom «Two Rivers One Road» er en veldig «nedpå» plate som utstråler både modenhet og en patina av verdighet. 
Med forsiktig utgangspunkt i amerikanske musikkrøtter avslører Jørn Hoel og Steinar Albrigtsen temmelig fort sin fascinasjon for Crosby, Stills & Nash (og en del Neil Young på «Orleans Parish Prison Blues») gjennom åpne, varme og luftige harmonier. 
Ingen kan betvile at duoens stemmer står svært godt til hverandre, samtidig som et tydeligere brudd og mer markante taktskifter i den ytterst behagelige strømmen av sanger ville skapt noe større temperatur i helheten. 
Til tider uangripelig vakkert, altså, men monotonien er heller aldri langt unna. 

ANBEFALTE KJØP: 
«Buy Me», «One Eyed Woman», «Orleans Parish Prison Blues» og «I Want Some Of That» 
