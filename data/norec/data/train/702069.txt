Middels god muldvarpanimasjon
Den første dataanimerte langfilmen laget i Europa kommer fra Spania. 
Det er blitt en grei nok barnefilm, men når ikke opp til de drevne, amerikanske konkurrentene. 

Det handler om muldvarpen Furi som er så inderlig forelsket i Linda. 
Men han er for sjenert til å fortelle henne det. 
Sitt livs utfordring får den forelskede helt når slemme mennesker går på muldvarpjakt. 
Ganske snart sitter Linda og hennes like fanget i små bur. 
Den fæle mannen vil ha et eksemplar til utstopping, den heksete kona sikler etter pels til å spjåke seg ut med. 
Så blir det Furis oppgave å redde dyrene og vise at han er modig likevel, må vite. 

Storyen er med andre ord enkel å forstå for de minste. 
Men svakheten ligger i fortellingens rytme. 
Regissørene 
Ángel de la Cruz og Manolo Gómez klarer ikke å lage den rette balansen mellom idylliske, komiske og dramatiske scener. 
For eksempel virker dialogene mellom skogstrærne med digre fjes uendelig lange, uten at de tjener til å drive handlingen framover eller løsne på latteren. 
Et par av de norske stemmene gjør trærne for tåpelige, noe som neppe er meningen. 

Heldigvis veier en yndig huskatt opp med varme og noen tøffe husmus med listighet. 
Et par ekle spyfluer skaper rå stemning, aller best når de blir til en sverm som ligner krigerske helikoptre. 

Men bevares, det er flott at europeerne tar sine første skritt inn dataanimasjon. 
