Samsung D830
Verdens tynneste foldemobil, Samsung D830, har nettopp kommet i butikkhyllene her i landet. 
Vi har testet telefonen som kan bli en flott romjulsgave til kjæresten. 

Samsung har kanskje tatt den syltynne mobiltrenden litt for alvorlig. 
For øyeblikket virker det nemlig som om mer enn halvparten av mobilene fra selskapet har samme tykkelse som et kredittkort. 

Dette gjelder da også for Samsung D830. 
En foldemobil støpt etter samme lest som Motorola Razr, men som er langt tynnere. 
Med sine 9,9 millimeter er denne mobilen verdens tynneste foldemobil. 

Imponerende tynn 

Den nevnte tykkelsen er da også det mest imponerende med denne mobilen. 
For det å klare å stappe såpass med teknologi i en så tynn pakke er faktisk beundringsverdig. 
Allikevel synes vi at telefonen blir litt i største laget. 
For når telefonen er fullt utfoldet tar den opp mer enn en gjennomsnittlig håndflate. 
Dimensjonene i lukket tilstand er på 54 x 103 x 10 (9,9) millimeter og vekten er på 92 gram. 

D830 kommer i to forskjellige versjoner, en sort og en rød. 
Vårt testeksemplar er av den røde typen, som også har et meget trendy mønster på dekselet. 
Utvilsomt en telefon som er myntet på den feminine delen av befolkningen. 
Damene vi har vist den til har da også hatt stor sans for designet. 

Denne mobilen har også fått et tastatur uten separate knapper. 
Det er en trykksensitiv plate som gjør at man mister litt av den kontrollen man har på vanlige mobiltastatur. 
Skal man få best mulig resultat er man nødt til å ha på tastelyd og vi vet alle hvor ekstremt irriterende dette er. 
Etter hvert blir man selvsagt vant til tastaturet, men vi synes det blir unødig kronglete. 

Super skjerm 

Samsung har valgt å bruke en del av plassen i denne mobilen til en helt suveren skjerm. 
Størrelsen er på hele 2,3 tommer og oppløsningen er på 240 x 320 punkter med 262 144 farger, noe som gir et skarpt og godt skjermbilde. 
Lysstyrken er av samme kvalitet og det er helt uproblematisk å bruke den i direkte sollys, selv om dette uansett ikke er noe stort problem på denne tiden av året. 

Den eksterne skjermen er i minste laget. 
En tynn stripe helt øverst på telefondekselet er alt Samsung har spandert på oss her, men den gir uansett den mest nødvendige informasjonen, som batterikapasitet, tid, dato og samtale- eller meldingsinfo. 

En gjennomsnittlig mobil 

D830 er ingen teknologisk tungvekter. 
Det betyr imidlertid ikke at dette er en dårlig mobiltelefon. 
Den mangler bare litt på spesifikasjonene for å nå helt til topps. 
Som man for eksempel ser når man bruker kameraet. 

Bildene blir riktignok veldig bra under gode lysforhold og med en stødig hand. 
Men to megapikselkameraet mangler fotolys, noe som gjør den nær ubrukelig innvendig, med mindre solen står rett på eller man har satt opp flombelysning i stuen. 
Allikevel holder det til de mest nødvendige øyeblikksbildene. 
Kameraet er faktisk best til å ta opp videoklipp, med en oppløsning på 352 x 288 punkter. 

Selv om Samsung D830 langt fra er noen dedikert musikkmobil er MP3-funksjonaliteten ganske bra. 
Lydkvaliteten både på musikk og samtaler er god. 
Eneste man egentlig trenger for å bruke den som en MP3-spiller er et minnekort (microSD), siden det ikke følger med. 

Svakt batteri 

Proff mobilfunksjonalitet glimrer med sitt fravær i denne mobilen. 
For selv om man har EDGE-støtte mangler D830 både 3G og WiFi. 
Den har heller ikke noe operativsystem som åpner for funksjonalitet som kontorbrukeren trenger. 
Men dette er jo tross alt en designmobil og således er ikke dette noe som trekker ned. 

Når det gjelder batterilevetiden kan vi ikke legge skjul på at vi er skuffet. 
Ved å bruke telefonen aktivt er det håpløst å ikke lade telefonen minst én gang i døgnet. 
Taletiden er på drøye tre timer og i 2006 blir dette altfor snaut. 

Ser lekker ut 

Samsung D830 er som sagt ingen teknologisk tungvekter. 
Den imponerer kun på ett område, nemlig tykkelsen. 
Vi har også sans for mønsteret på dekselet. 
Tastaturet blir imidlertid litt mindre funksjonelt enn vi skulle ønske. 
Telefonen har mange funksjoner, men gjør ingen av dem helt topp. 

Prisen på denne mobilen ligger på drøye tre tusen kroner uten abonnement, noe som er mer enn akseptabelt nok for en designmobil i denne klassen. 
For den prisen får man utvilsomt en mobil som blir lagt merke til. 

Tekniske data for Samsung D830 
