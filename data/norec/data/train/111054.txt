Real Ones, «First Night On Earth»
(Warner Music) 

Nesten der nå ... 

Jeg har alltid vært glad i denne positive og energiskeklektiske Bergensgjengen, men av den grunn også irritert over at de aldri kommer helt frem - iallfall ikke ennå. 
Ikke nå heller. 
Men du verden, så bra det starter. 
Det Beatlesboblende åpningskuttet tar med seg George Harrisons gitar til platens ypperste spor, Susanne Sundfør-duetten «Sister To All», en så genial og fullkommen poplåt at det gjør vondt. 
Så begynner berg-og-dal-banen. 

En kreativ periode i Goa har satt sine spor, men blir egentlig bare vellykket i syrerockeren «Yaya». 
Den over ti minutter lange droneavslutningen «Endless Night» er bare slitsom og dynamikkfraværende, men innimellom gjør Real Ones både sprudlende folkmusikalske sprang («Do It Anyway») og fin drømmepop («Evolution»). 
Helheten, derimot - som gutta selv mener er mer tilstedeværende nå enn tidligere - er nettopp ikke det. 
Ikke ennå. 

BESTE LÅT: 
«Sister To All» STEIN ØSTBØ 
