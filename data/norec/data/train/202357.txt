Sony Ericsson W950i
Apple iPod er den desidert mest populære MP3-spilleren, men nå har det kommet en mobil som kan ta opp kampen. 
Les testen av Sony Ericsson W950i her. 

Sony Ericsson er at av mobilselskapene som virkelig har tatt Apples markedsdominans på alvor. 
Selskapet håper mobilen kommer til å bli MP3-spillerens domene fremover og har satset hardt på at Walkman-serien deres skal gå av med seieren. 

Etter flere slike musikkmobiler det siste halvannet året har selskapet nå sluppet den desiderte toppmodellen, W950i. 
Med fire gigabyte minne og trykksensitiv skjerm har faktisk denne mobilen mulighet til å utfordre iPod. 

Sprek Walkman 

Størrelsen på W950i kan også sammenlignes med en standard iPod. 
Dimensjonene på mobilen er på 54 x 106 x 15 mm, mens vekten er på 112 gram. 
En standard iPod på sin side er 62 x 104 x 11/14 mm stor og veier 136/157 gram (30 GB/80 GB). 
Riktignok er de ikke eksakt like store, men i praksis er det snakk om den samme størrelsen. 

Selve utseendet er både spenstig og klassisk på samme tid. 
En mørk lillafarge, med den klassiske oransje Walkman-fargen preger telefonen, som sammen med metallrammen gir et ganske eksklusivt inntrykk. 
Det er tydelig at W950i retter seg mot et eldre og mer pengesterkt publikum. 
Dette står i sterk kontrast til flere av de andre Walkman-mobilene, som kun har appellert til de yngste. 

Tastene er kanskje det merkeligste på denne mobilen. 
For her står ikke tastene opp fra telefonen som på vanlige mobiler, men de går i stedet i ett med dekselet. 
Hver tast er merket med en liten forhøyning, som gjør at man skal kunne finne tastene allikevel. 
Selv om det tar litt tid før man får full kontroll er tastene overraskende gode og man sliter sjelden med å trykke riktig. 
W950i har selvsagt alle snarveisknappene som trengs og det suverene navigasjonshjulet veier mer enn opp for at det ikke er en vanlig navigasjonsknapp på denne mobilen. 

Utmerket skjerm 

Kanskje mest spennende er det at Sony Ericsson har utstyrt denne mobilen med en trykksensitiv skjerm. 
I tillegg til at skjermen er diger (2,6 tommer) og har en god oppløsning, kan man derfor styre mesteparten av det som skjer bare ved å bruke pekefingeren (eller en styrepenn som følger med). 
Dette fungerer helt utmerket og viser hvorfor ryktene skal ha det til at Apple vurderer noe lignende i en kommende iPod-modell. 

En ting denne mobilen derimot mangler er kamera. 
Det er helt greit at Sony Ericsson differensierer telefonene sine, og at langt fra alle trenger et kamera på mobilen. 
Vi føler allikevel at en mobiltelefon som W950i med et relativt stort underholdningsfokus kanskje burde ha kamera. 

Vi har klaget en god del det siste året over at Sony Ericsson har et relativt lukket operativsystem i størstedelen av sine telefoner. 
W950i har imidlertid blitt utstyrt med det åpne Symbian-operativsystemet med brukergrensesnittet UIQ 3. 
Dette er en stor forbedring fra de mindre mobilene til selskapet og gir denne mobilen en ekstra side som smartmobil. 
Siden sist vi testet dette systemet på lignende mobiler virker det som om det har blitt optimalisert. 
Hastigheten virket i hvert fall merkbart bedre. 
Systemet er uansett meget bra og åpner for langt mer avansert funksjonalitet enn på vanlige mobiler. 

Men i likhet med smartmobilen Sony Ericsson M600i mangler W950i både støtte for WiFi og EDGE. 
Den har imidlertid 3G-støtte, så man har i hvert fall relativt gode muligheter til å bruke denne som en kompanjong til PC-en. 
Synkronisering går også smertefritt. 
Hvis vi skulle regne den blant de beste smartmobilene burde den allikevel hatt enten EDGE- eller WiFi-støtte, men det er jo ikke dette som er fokuset til denne mobilen. 

Rå på musikk 

Musikk står derimot i høysetet i W950i. 
Selv om det ikke er snakk om noen lyd for kjennere er høyttalerne i denne mobilen bedre enn de aller fleste mobilhøyttalere, og bra nok til å spille av musikk i nødsfall. 
Men det er i hodetelefoner at lyden gjør seg best, spesielt når man kobler på det råeste settet man har liggende hjemme. 
Vi må også berømme Sony Ericsson for hodetelefonene som følger med. 
Et meget bra sett, selv om det er et stykke unna lydkvaliteten på de dyreste modellene på markedet. 

Mange vil kanskje reagere på at W950i ikke er utstyrt med støtte for minnekort. 
Tidligere har vi jo hevdet at musikkmobiler må ha slik støtte. 
Vi går imidlertid bort fra dette kravet når mobil er utstyrt med imponerende fire gigabyte internminne. 
Tidligere har vi testet mobiler som Samsung i320 og Nokia N91 som kunne tilby kapasitet på henholdsvis tre og fire gigabyte. 
Denne mobilen går imidlertid disse en høy gang, fordi den bruker Flash-minne i stedet for harddisk. 
Dette fører til at veksling mellom sanger er langt raskere, samt at man slipper å bry seg om støynivået og fare for støt. 

Vi la raskt inn mer enn 40 album uten problemer og da har man faktisk mer enn nok til å klare seg i lang tid fremover. 
Da hadde vi også en god del plass igjen. 
Overføring av sanger går utmerket via de programmene som følger med, men man kan også enkelt dra over sanger siden telefonen dukker opp som en flyttbar disk på PC-en. 

Mediespilleren er den desidert beste vi har sett på en mobiltelefon til nå, med funksjoner for rangering av låter og kategorisering ut fra stemning. 
Brukervennligheten er helt på høyde med det vi har sett i Apples iPod og grensesnittet er langt sprekere. 
Bilder av albumene dukker automatisk opp dersom dette er koblet til filene. 

W950i har også innebygd FM-radio med RDS-støtte. 
Kombinerer man radioen med den overlegne TrackId-funksjonen, som gjør at man enkelt kan laste ned informasjon om en sang man hører, blir det hele ende bedre. 
Alt dette gjør Sony Ericsson W950i til en helt rå musikkmobil og virkelig noe som Apple kan bryne seg på. 

Savner bedre batteri 

Derimot har ikke W950i på langt nær den samme batterikapasiteten som en iPod. 
Bruker man mobilen aktivt til å spille musikk, i tillegg til at man ringer en del og sender meldinger bør man egentlig lade den hver eneste dag. 
Synd at batteriet ikke varer lenger, men dette er tross alt et helt annet verktøy enn det iPod kan skryte av å være og i så måte er det ikke så galt allikevel. 

Talekvaliteten er meget bra, både med og uten høyttalerfunksjonen, og selv om det indikeres en enorm variasjon i signalstyrken har vi enda ikke hatt problemer med i samtaledelen. 

Svindyr supermobil 

Sony Ericsson har laget en musikkmobil som har et åpent og godt operativsystem, i tillegg til å være utstyrt med den beste mediespilleren vi har sett på noen mobiltelefon eller dedikert MP3-spiller. 
Ser man bort fra prisen ville vi ikke nølt med å anbefale denne fremfor en Apple iPod. 
Denne er både kulere, bedre og mer nyttig. 

Problemet er bare at man må ut med mellom fem og seks tusen kroner for Sony Ericsson W950i, litt avhengig av hvor man kjøper den. 
Det betyr at man faktisk kan kjøpe en iPod med 30 GB kapasitet og en mobiltelefon til rundt tre tusen kroner. 

Allikevel er dette den beste musikkmobilen på markedet, som i tillegg har avanserte smartmobilfunksjoner. 
Hadde prisen vært litt lavere ville dette vært en soleklar sekser, men med siden man må ut med en hissig bunke tusenlapper får Sony Ericsson heller klare seg med en sterk femmer i denne omgang. 

Tekniske data for Sony Ericsson W950i 
