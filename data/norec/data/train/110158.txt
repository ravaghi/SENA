TV-anmeldelse «GCB»:Deilig dobbeltmoral 

«GCB» er totalt tullete, men veldig underholdende i sin løsslupne lek med kristen dobbeltmoral. 

«GCB»: 
Good Christian Bitches Am. komidramaserie i 10 episoder TVNorge ons. kl. 21.30 

Det er langt fra lille Norge til tykkeste Texas. 
Eller kanskje ikke så langt likevel. 

Amanda Vaughn (Leslie Bibb) flytter hjem til Dallas etter at mannen hennes dør i en bilulykke - på vei til å stikke av med elskerinne og penger han har underslått. 
Når myndighetene beslaglegger alt av eiendeler, må enken og hennes to tenåringsbarn flytte inn til hennes mor. 

Ikke helt uventet begynner sladderen snart å gå. 
Og Amanda, som var skolens slemmeste og mest populære i ungdomstiden, får flere sjalu eks-venninner å hamle opp med. 

Intrigene snører seg rundt venninnegjengen som har opptil flere horn i siden til Amanda Vaughn. 
Carlene (Kristin Chenoweth) er den nye dronningbien: 
Solist i kirkekoret og et moralsk fyrtårn med et bibelvers for enhver anledning og eierskap i strippeklubb på si'. 
Cricket (Miriam Shor) er den styrtrike forretningskvinnen med mer enn én hemmelighet i ekteskapet og Sharon (Jennifer Aspen) er eks-skjønnhetsdronningen som trøstespiser seg bort fra husmortilværelsen. 

Og ikke la deg lure av at hele programkonseptet er dyppet i tjukk, amerikansk sørstatsaus. 
Det er nok av allmenngyldige sannheter i denne salige smørjen. 

For bare så det er sagt: 
Dette handler ikke først og fremst om kristendom eller religion, men om dobbeltmoralen i menneskets natur. 
For Charlene er alt greit - så lenge det kan forsvares med et bibelvers eller folk i menigheten ikke vet om det. 
Og det er fornøyelig å se hvordan fasadene pusses så intenst, mens innholdet bak er i fritt, moralsk forfall. 

Tempoet er høyt, skuespillet godt og dialogen drypper av giftlakkert komikk. 

Det er verdt å merke seg at serien, basert på en bok av Kim Gatlin, er skapt og skrevet av Robert Harling, manusforfatteren bak «Blomster av stål» og «Førstekoneklubben». 
Han kan kvinneroller. 

Riktignok er det ingenting originalt med hverken «hevn over high school-dronningen»- eller «frustrerte husfruer »-temaet, men det er veldig underholdende å se så mange skinnhellige bibelfans totalt blinde for bjelken i sitt eget øye. 

Jeg er sterk i troen på en sterk firer. 

INGVILL DYBFEST DAHL 
