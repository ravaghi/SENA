LED-stemningslys kan også gjøres enkelt og rimelig
Må det være komplisert for å være enkelt? 
Med boks, nett og app for å forandre lyset? 
Vi fant et enklere alternativ. 

Det finnes løsninger for styring av innebelysningen som lar deg velge mellom et utall varianter i alle farger og intesiteter. 
Vi har tidligere testet en løsning - Philips Hue - som lar deg styre lyset fra en app på mobilen. 

Denne løsningen inneholder et antall spesialpærer og gjør at du kan sette opp forskjellige lyssoner med forskjellige farger og lysmengder. 
I tillegg kan du styre lyset fra sofaen, eller fra Gjøvik eller Beijing om du ønsker det, via internett, din egen ruter og en dertil egnet styringsenhet i boligen som snakker med selve pærene. 

Dette er en såkalt «smart» løsning, og det finnes flere tilsvarende varianter fra andre produsenter. 
Men er det nødvendig å gjøre det så komplisert? 
Og kostbart? 

De enkle løsningene 

De fleste av oss synes det er helt greit å ha «riktige» lyskilder som viser riktige farger, og å slå på lyset med en bryter, eventuelt i kombinasjon med en dimmer. 
I tillegg har vi forskjellig type belysning i tak, på vegger, på gulv og på bord. 

Lampeskjermer bidrar til stemningsfarger sammen med andre interiørdetaljer. 
Stemningen varieres ganske enkelt ved å velge hvilke lyskilder som skal lyse, avhengig av hva som skal foregå av aktiviteter. 

Spesielle behov? 

Men kan det ikke også være interessant med farget lys? 
Uten at det skal være komplisert og dyrt? 
Det er selvsagt individuelt, men noen av oss opplever situasjoner hvor det er fint med stemningslys, og det blir ikke helt det samme bare å dempe lysstyrken. 

Har man et musikkrom eller en egen lyttekrok er det ganske nærliggende å bruke lys til å skape en stemning som passer musikken, eller situasjonen - eller begge deler. 
Vi snakker ikke akkurat om scenelys, men mange musikkformer og stemninger kan assosieres med farger. 
Og i egen bolig er det jo fritt fram for tolkninger. 

Også for de som spiller selv kan lyset skape gode rammer for øving og annen utforsking. 

Stemningsskapende 

Også i TV-kroken kan farget lys bidra til opplevelsen. 
Man kan ha grønt lys for fotballkamper, over mot blåhvittt for skisport, varme farger for romantiske filmer og så videre. 

Også på soverommet kan farget lys bidra på flere måter. 
Hvis den ene liker å lese i dobbeltsenga kan et dempet varmt, gult lys på nattbordet være mer behagelig for den som bare vil sove, mens den som leser kan få tilstrekkelig lys til å lese seg i søvn. 

Billig og enkel løsning 

Vi fant tilfeldigvis en RGB-pære med fjernkontroll da vi lette etter andre LED-pærer. 
Den har vanlig stor E27 skrufatning og passer dermed i et stort antall lamper. 

Den kommer med en liten fjernkontroll og en liten brukerveiledning. 

For å komme i gang er det bare å skru i pæra og slå på stømbryteren. 
Deretter er det bare å velge farge på fjernkontrollen. 

Det er to knapper for hver av de tre fargene, som justerer hver fargekomponent i fem trinn - alt i alt 15 forskjellige fargenyanser. 
Det er også en knapp for lysstyrke. 

Knappen merket A gir automatisk lysskifte hvor fargen endrer seg langsomt hele tiden. 

Knappen merket M forandrer fargen så lenge du holder den inne, og veksler mellom 42 forskjellige nyanser. 

Den hvite knappen i midten gir hvitt lys. 

Og prisen for pæra og fjernkontrollen er 249 kroner hos Clas Ohlson. 
Og du trenger ikke koble noen boks til ruteren eller installere noen som helst app. 

Noen ganger er det enkle en helt utmerket løsning. 

Vi har også testet en enklere løsning fra Philips, bestående av lyspære og fjernkontroll: 
Les vår test av Philips Living Whites 
