En skjermør i pels
På replikknivå er «Anchorman: The Legend Continues» full av hårete juveler. 

FILM: 
«You stay classy, San Diego». 
De faste avskjedsordene til det lokale nyhetsankeret Ron Burgundy (Will Ferrell) har funnet veien til mang en filmnerd-t-skjorte siden premieren på «Anchorman: The Legend of Ron Burgundy» i 2004. 

Det var akkurat den signoff'en som et av forrige tiårs mest vellykkede komedieskikkelser ville gratulert seg selv for å ha funnet på: 
En oljet flørt fra en eplekjekk småkjendis som føler seg trygg på at han har en hel by i sin hule hånd. 

Tunnelsynt 

Ron Burgundy har flere av komedie-antiheltens klassiske trekk: 
Alt han er og har er investert i en flik av tv-bransjen, og han er ute av stand til å se verken den eller seg selv utenfra. 
Han tunnelsynt selvsikker på at posisjonen er hans til odel og eie, og derfor uhyre sårbar for enhver utfordring - og utfordringene kommer tett som hagl, all den tid dette er syttitallet. 

Det gir Will Ferrell og Adam McKay, som har skapt «Anchorman»-universet, anledning til å utfordre den makelige selvtilfredsheten når kvinner (i den første filmen) og svarte amerikanere (i oppfølgeren) banker hardt på døren. 
Og det redder antagelig årsregnskapet for parykkmakerne som er hyret inn. 

Brølende morsom 

Burgundy er fremdeles brølende morsom. 
I «Anchorman: The Legend Continues» blir han raskt skilt fra konkurrentkona (Christina Applegate) og hyret inn til nystartede, nasjonale «GNN», som skal starte et helt crazy konsept med 24-timers nyhetskanal. 

Rivaliseringen med stjerneankeret Jack Lime (James Marsden) gjør at Burgundy må komme opp med stadig nye påfunn for å holde på seerne: 
Biljakter, patriotisme og sport, sport, sport, mens barpublikummet jubler og de seriøse kollegaene river seg i hårmankene. 
Kritikken av dagens heseblesende nyhetsdekning er takknemlig og åpenbar - kanskje i åpenbareste laget. 
Det er også Rons pinefulle ubehag/iver etter å passe inn i en midlertidig svart svigerfamilie. 

«Anchorman: The Legend Continues» er full av ideer som tøyes lengre enn de tåler, men i det små, i de tallrike påfunnene og replikkene finnes det flust med hårete juveler. 
