Ambisiøst, dystert, ujevnt
BOK: 
Mellom lys og mørke, sykdom, sorg og selvmord. 

Rune Salvesen: 
Resten av dagene vil drukne i fjorden. 
Roman. 
234 sider. 
Cappelen Damm. 

I sin femte roman åpner Rune Salvesen - født 1978 i Stavanger, debut 2005, nå bosatt i Sandnes – med en prolog lagt til en kald vinternatt i 2012. 
Situasjonen er høydramatisk. 
Den 17-årige jeg-fortelleren Vilde Sand står på utsiden av rekkverket på bybroen i Stavanger og vurderer å slippe taket, falle i fjorden, bli «fiskemat», begå «selvmord». 

Denne scenen vender vi tilbake til i romanens del 3 , etter at vi hoveddel 1 og 2 får vite hva som skjer sommeren og høsten 2011. 
De to mest sentrale motivene i denne brokete tekstmosaikken er forelskelsen – kall det gjerne kjærligheten – som oppstår mellom den 15-16-år gamle skateboarderen Vilde og den to år eldre nabogutten Stig, samt sykdomshistorien til hennes mor og mormor. 
De rammes begge av en arvelig, dødbringende genfeil som fører til sanktveitsdans, setesdalsrykka, Huntington, og Vilde er smertelig klar over at hun har 50 prosent sjanse for å havne i samme situasjon. 

Skildringen av forholdet mellom de to ungdommene er ofte både sanselig og nyansert, men aller sterkest er scenene hvor Vilde opptrer som omsorgsperson for en stadig mer svekket mor – en grotesk «hval» som ordløs breier seg på sofaen i en stank av alkohol, urin og gammel svette. 
At datteren til slutt eksploderer i fortvilelse og sinne og ukontrollert voldsbruk, tyr til selvskading og gripes av selvmordstanker, er derfor lett å forstå. 

Ellers er det litt ambivalente forholdet til en ensom, poesiskrivende morfar vakkert og perspektivrikt formidlet. 

Men dessverre nøyer ikke forfatteren seg bare med å fortelle en psykologisk-realistisk skjebnefortelling i spennet mellom mørke og lys, sykdom, selvmord, sensualitet, sorg og savn, urbane Stavanger-kulisser, Obstfelder, en kald fjord og stupbratte fjell, brå drukningsdød og et eksistensielt smertehelvete. 

I den mangslungne veven spunnet omkring livet til en venninneløs, aggressiv, ærekjær tenåringsjente som drømmer om å skrive filmmanus, og en kjæreste som vil dra til Boston for å studere historie, i håp om å kunne bli forfatter av vikingromaner, dukker det opp en rekke andre ledemotiver, bl.a. i form av forserte referanser til norrøn historie og mytologi, musikalske artister, litterære verk av Bukowski, Kerouac, Coupland, Plath og Salinger – et allusjonsmateriale som jevnt over fører lite med seg. 
Heller ikke dvelingen ved World Trade Center, Utøya, dunkle drømmer, magiske gjenferd eller polemiske spark rettet mot masseturisme knyttet til norsk postkortidyll bringer viktig innsikt med seg. 

Verst er likevel de mange daffe, stive, doserende, hobbyfilosofiske pekefingerutsagnene som brer seg og punkterer den sceniske snerten i teksten: 
«Som om min eksistens betydde noe i hans liv, i noens liv.», «Jeg ville ikke at han skulle vite om familien min, om alt det tragiske, men jeg ville samtidig at han skulle være en del av det, en del av livet mitt, jeg ville han skulle være den andre halvparten, den som det gjør godt å tenke på.», «For alle som ikke er barn, har et mål, en ønsket konsekvens, og som regel er det kjærlighet. 
Og selv om denne kjærligheten ofte er forkledd som sex, tror jeg at både Stig og jeg var ute etter kjærlighet; et behov for å unngå ensomhet.», «En dør er rammen av det du bestemmer deg for idet du forlater et rom, et trygt sted, til fordel for noe annet.», «Verden er et trist, lite sted, der du finner ditt eget hjørne og håper lyset som faller inn vinduet, vil nå deg før det er for sent, før du forsvinner inn i mørket, så dypt at du ikke slipper ut igjen.» 

Så det er bare å slå fast: 
Rune Salvesen er ikke bare ambisiøs og kan skape sanselige scener å glede seg over. 
Han blir ofte for pratsom og fortolkende i sin gjennomgripende vilje til å framstå som psykolog og vismann. 
