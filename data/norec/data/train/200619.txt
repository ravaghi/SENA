TEST:Panasonic Lumix 
DMC-LX3 

Vidvinkelentusiastenes våte drøm. 

Det siste kameraet i Panasonics LX-serie er en liten godbit, med svært lyssterkt objektiv (f/2,0) og vidvinkel tilsvarende 24mm. 
Det gjør kameraet ypperlig blant annet til innendørsbruk, men det skal sies at 2,5x zoom (tele=60mm) begrenser bruksområdet noe. 

Designen er også i utpreget retro-stil, og i løpet av testperioden har vi fått mange kommentarer på at dette var et kult kamera. 
Blant annet spretter blitsen opp fra kamerahuset, og utformingen av kamerahuset gir lett assosiasjoner til kameraet fra 70-80-tallet. 

LX3 har en rekke finesser og er et meget avansert lommekamera. 
Entusiaster vil sette pris på fotografering i RAW (det følger også med programvare for RAW-konvertering), flere aspekter (16:9, 3:2 og 4:3), knapp for eksponeringslås og programmerbar funksjonstast. 

I tillegg kan kameraet filme med HD-oppløsning (720p) og har støtte for både ekstern blits, vidvinkelkonverter (til 18mm) og ND- og polarfiltre. 

Bildekvaliteten er bedre en på tidligere modeller, og med tanke på støy har Panasonic rettet opp mye i dette kameraet. 
Vi er også imponerte over objektivets egenskaper - blant annet ser vi lite til både vignettering og kromatisk feilbrytning. 

Ytelsesmessig presterer kameraet godt - det har batterilevetid på høyde med de beste, er blant de bedre med tanke på seriefotohastighet, men har en litt under normalt rask autofokus. 
Bildestabilisatoren målte vi til å være effektiv med ca 1 trinn, noe vi ble litt småskuffet over. 
Allikevel vil det lyssterke objektivet veie opp til en viss grad. 

Du kan lese hele testen av kameraet her: 

Her er konklusjonen fra vår test: 

Konklusjon, Panasonic Lumix 
DMC-LX3 

Vi er begeistret for kameraet fra Panasonic; ingen tvil om det. 
Det tar gode bilder, er normalt raskt i bruk og har en haug av funksjoner, som RAW-format, filming i 720p, full manuell kontroll (inkl fokus), stor og god skjerm og muligheter for utvidelser både med filtre, ekstern blits og vidvinkelconverter. 

Kameraet er også lettvint i bruk, og det har et retro-design i hvert fall vi faller for, og som har vekket oppmerksomhet fra kjente og ukjente i testperioden. 

Rosinen i pølsa er det nye 24mm f/2,0-objektivet, som både er det mest lyssterke objektivet på lommekameramarkedet i dag og i tillegg gir svært god vidvinkel. 
Ulempen er imidlertid at det kun har 2,5x zoom, som gjør at dette ikke er et kamera som kan brukes i alle situasjoner. 

Enkelte andre småplukk er det også å finne, blant annet en litt inkonsistent bruk av navigasjonsknappene i menyen og en bildestabilisator vi skulle ønske var enda litt mer effektiv. 
I tillegg er prisen i ganske høy - litt under 4.000 i de billiste nettbutikkene i skrivende stund. 

Panasonic lander allikevel en god femmer på terningen, og er du vidvinkelentusiast, bør dette kameraet vurderes sterkt til ønskelista du forresten må få satt opp snart. 
