1349 på Roskilde:Kølsvart åpning 

ROSKILDE(VG) 
Sjelden har åpningen av Roskildes nest største scene vært mer dyster og kaldere enn da norske 1349 ga publikum bakoversveis torsdag ettermiddag. 

Sted: 
Arena, Roskildefestivalen Publikum: 
Ca 4000 

Men OK - du forventer ikke sommerglad pop-musikk fra et band som er oppkalt etter året da Svartedauen nesten utryddet det norske folk. 
662 år senere har de norske svartmetall'erne såpass grep på sitt publikum - og om det de selv gjør fra scenen - at vi kan begynne å glede oss til et helt spesielt jubileum om fire år¿ 
Gutta entrer scenen til flammer, Faust og frostrøyk. 
Og nettopp Frost gjør seg svært fort gjeldende. 

Trommisen har sittet her før, på samme scene, med Satyricon. 
Men i 1349 er han kanskje enda mer sentral, også fordi 1349s to gitarister i god tradisjonell black metal-ånd ligger et stykke tilbake i lydbildet. 
Det er egentlig litt synd. 
fordi en del viktige rytmefigurer da blir borte. 

Frost er imidlertid formidabel og spiller på et - unnskyld uttrykket - helvetes stort register. 
Han minner meg faktisk mye om en annen trommis Norge opplevde nylig på Norwegian Wood - Brann Dailor i Mastodon (som spiller på Roskilde i dag). 
Begge styrer på mange måter bandene sine - og alle helt sentrale tempobrekk - fra trommestolen, men på Roskilde i går ble Frost faktisk litt for dominerende i lydbildet. 

Likevel er 1349 live et mektig og myndig skue, ikke minst takket være originalmedlem Ravn på vokal, fremdeles komplett med liksminke som sin bandkollega Frost. 
Slik sett føyer 1349 seg fint inn i rekken av norske black metal-storheter som lenge har vært fast innslag på Roskilde. 

Når «Atomic Chapel» brøles autoritært i gang avslutningsvis - og med tanke på at de noe yngre og ennå litt snillere Honningbarna onsdag morgen ankom Roskildes vikingskipmuseum i egen båt - er det ingen tvil om at Norge allerede på den offisielle åpningsdagen viste hvor både vikingskipet og metalskapet skal og bør stå. 
