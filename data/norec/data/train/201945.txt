Enveon AC Universal Notebook Adapter 90W
Passer til de aller fleste bærbare PC-er. 

Å ha en ekstra strømforsyning til PC-en lett tilgjengelig kan ofte være en kjempefordel, spesielt hvis du bruker PC-en flere steder, eller rett og slett har en tendens til å glemme hvor du la ting. 

Og når alle i familien har sin egen bærbar PC, dukker behovet stadig opp. 
Det er i hvert fall min erfaring. 

Problemet er at forskjellige PC-er bruker forskjellig kontakter og elektrisk spenning, og da kan en universal strømforsyning til bærbare PC-er være et meget smart valg. 

Rimelig alt-i-ett 

Enveon er en av de store produsentene av denne typen løsninger, og vi har tatt en titt på en universalmodell som yter inntil 90W, og som kommer med hele 14 adaptere for de aller, aller fleste PC-er på markedet. 

I tillegg har den en 5V USB-port, til lading av telefoner, kamaeraer og annet utstyr som lades via USB. 
Dessverre viste den seg ikke å være i stand til å lade en iPad. 

Først må du sette riktig spenning. 
Dette gjør du ved å trykke på knappen ved siden av det lille displayet på strømforsyningen. 

Du kan velge mellom 12, 15, 16, 18, 19 og 20V (maks 4,5A). 
Hvilken innstilling du skal benytte, leser du enkelt fra original-forsyningen, de fleste benytter 19V. 

Hvis du har en Packard Bell eller Acer-PC kan du sannsynligvis klare deg uten adapter. 
Hvis ikke, velger du bare den kontakten som passer til din bærbar, og skyver denne inn på pluggen. 
Det gjør at selve kontakten blir lang, noe som definitivt kan oppleves som et ankepunkt mot løsningen. 

Mer er det egentlig ikke å si om produktet, som har fungert helt utmerket på våre test-PCer fra Acer, HP og Lenovo. 
Prisen er også behagelig, den koster fra rundt 250 kroner i diverse nettbutikker. 
