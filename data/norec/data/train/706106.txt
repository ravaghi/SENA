FILM:Etter krigen kommer skylden og skammen 

Et vondt krigsdrama og en ulmende romanse forenes i en sår, søt og lettere melodramatisk feelgoodhistorie fra året etter at 2. verdenskrig endelig var over. 

Guernsey forening for litteratur og potetskrellpai 

Sjanger: Drama. 
Nasjonalitet: England/USA 2018. 
Regi: 
Mike Newell. 
Manus: Kevin Hood. 
Skuespillere: Lily James, Matthew Goode, Jessica Brown Findlay, Michiel Huisman. 
Lengde: 
2 timer 3 min. 
Aldersgrense: 9 år. 

Endelig er andre verdenskrig og bombingen over for innbyggerne i London! 
Året er 1946, og over alt den feirede forfatteren Juliet Taylor ser, gjenreises og males det. 
Livet er snart normalt igjen. 

Også på den lille øya Guernsey i den engelske kanalen. 
Nazistene som okkuperte øya, er borte nå. 
Men skammen, skylden og hemmelighetene fra krigen ligger ennå som en vond lukt over det lille samfunnet. 

Krigshemmeligheter 

En krigsdag mange år tidligere ble en lesersirkel med et ubegripelig navn dannet av en gjeng, som overhodet ikke var interessert i litteratur. 
Det ble det etter hvert en endring på. 
Og det er nettopp kjærligheten til litteratur som gir en forbindelse mellom lesesirkelen og Juliet etter krigen. 
Juliet drar til Guernsey for å møte lesesirkelen. 
Hun oppdager at svært mye er skjult under overflaten. 
Hun bestemmer seg for å avdekke sannheten om alt det vonde som ingen vil snakke om. 
Samtidig sniker både øya og menneskene der seg mer og mer under huden hennes, på både godt og vondt. 

Denne både rørende og vonde historien er filmet i pittoreske omgivelser, som bør være verd millioner i turistreklame for Guernsey. 
Med et sedvanlig sterkt ensemble av skuespillere, har «Fire bryllup og en gravferd»-regissøren Mike Newell igjen greid å fange den forfinede, men tilknappede britiske ånden. 

Les anmeldelser av flere filmer om andre verdenskrig fra det siste året: 

Filmen, som er basert på en roman (2008) med samme navn, har dessvere også en litt melodramatisk forutsigbarhet, samt noen skikkelig klisjéfylte karikaturer av noen biroller. 

Men uansett: 
«Guernsey» en herlig hyllest til både leseglede, vennskap og kjærlighet som det er verd å unne seg. 
For dette er en smil gjennom tårer-film til å bli både varm og glad av. 
