Fullstendig oppslukt av frykt
Sjanger: 
Dokumentar 

Land: 
Norge 2014 

Regi og manus: 
Solveig Melkeraaen 

Medvirkende: 
Solveig Melkeraaen, Ravn Lanesskog, Magnus Melkeraaen, Sigrid Melkeraaen, Karl Magnus Melkeraaen, Kristine Steffensen 

Aldersgrense: 
11 år 

Egnethet: 
Ungdom/Voksen 

Det såkalte Flink pike-syndromet beskriver en personlighet preget av urealistisk høye krav til seg selv. 
Den er også avhengig av bekreftelse og sårbar for kritikk. 
Og når presset blir for stort, har kroppen ulike måter å si i fra på. 
Noen får spisevegring, andre migrene. 
Den unge filmregissøren Solveig Melkeraaen ble innlagt på akuttpsykiatrisk avdeling med angst og depresjon. 

«Flink pike» er hennes beskrivelse av denne tiden og et forsøk på å forstå hvordan hun havnet der. 
Hun blander dokumentar med fantasi og gråt med latter. 
Åpenheten hennes er tilsynelatende total, samtalene med kjæreste, familie og psykolog ufiltrerte. 
I filmens mest ubehagelige sekvens ser vi henne få elektrosjokkbehandling. 

Ikke alle grepene oppleves like vellykkede. 
De korte fantasiscenene 
— Melkeraaen som talkshowgjest, Melkeraaen som ballerina - blir mest av alt rare. 
Det kan også diskuteres i hvor stor grad Melkeraaen klarer å gjøre det private til noe allmenngyldig. 
Likevel må filmen hennes regnes som et modig og forfriskende bidrag til den offentlige samtalen. 
Den angår flere av oss enn vi liker å tro. 

Premieredatoen kunne forøvrig ikke ha vært mer velvalgt: 
10. oktober er Verdensdagen for psykisk helse. 
