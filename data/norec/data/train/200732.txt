Samsung E370
"Never change a winning team" heter det i fotballverdenen. 
Samsung ser ut til å ha benyttet samme strategi på sin siste mobil, E370. 
Men det er ikke nødvendigvis en suksessoppskrift. 

For utviklingen går unektelig videre, uansett om Samsung synes det er greit eller ikke. 
Nå skal riktignok Samsung ha det for at det har tatt noe av designutviklingen om dagen på kornet. 
Se bare på de syltynne mobilene i Ultra-serien, som blant annet verdens tynneste mobil, X820. 
Allikevel klamrer de seg altfor ofte fast til det designet som virkelig fikk selskapet opp på stjernehimmelen i mobilverdenen, nemlig designet på Samsung D500. 

Selskapet har tydeligvis sett seg blind på at denne mobilen ble kåret til verdens beste mobil på den gigantiske mobilkongressen 3GSM World Congress for halvannet år siden. 
Etter dette har nemlig Samsung dyttet ut nye mobiltelefoner der designet i det store og hele er helt identisk. 

Mindre dobbeltgjenger 

Som dere kanskje skjønner er dette også tilfellet med Samsung E370. 
En skyvemobil som minner om en myriade av Samsungs siste mobiltelefoner. 
Eneste nye element virker å være at den er en del mindre enn de nevnte dobbeltgjengerne. 
Dimensjonene til denne mobilen er på 43 x 86 x 20 mm. 
Vekten på sin side er på 85 gram. 
E370 er i så måte en telefon med en nærmest perfekt størrelse. 
Ikke for stor og ikke for liten. 
Bare helt passe. 

Samsung har også gjort litt med fargebruken. 
For her er det ikke bare snakk om sølv og sort, som har vært fargen på de fleste mobilene fra selskapet. 
Den vi fikk til test var i en rødfarge som virkelig vil bli lagt merke til. 
Hvorvidt det er positivt eller negativt er vi ikke helt sikre på, siden vårt testpanel var sterkt delt i synet på denne fargen. 
Er den kul? 
Eller kanskje bare harry? 
Men når Samsung først skulle velge den fargen burde de ha tatt den helt ut og også hatt den samme rødfargen på det hvite håndfrisettet. 

Kvaliteten på telefonen er som vanlig meget bra. 
Materialene som er brukt gir et litt eksklusivt preg og når man tar den i bruk får man følelsen av at det er snakk om skikkelig håndverk. 
Tastene er av sedvanlig Samsung-klasse, noe som betyr behagelige taster med god respons. 
Perfekt til tekstmeldinger, som alltid. 

Alt i alt er vi litt i tvil om designet på Samsung E370. 
Designet fungerer unektelig veldig bra, men vi håper uansett at Samsung snart legger dette mobildesignet på hylla. 

Teknologisk underlegen 

Men teknologien betyr jo vel så mye for folk flest. 
Her må det bare sies at E370 er langt fra noen teknologisk tungvekter. 
Samsung skal riktignok ha skryt for at telefonen har EDGE-støtte, selv om dette etter hvert bør være et minstekrav. 
Grunnen til at de får skryt for dette er at det ikke er noe særlig annen teknologi å snakke om her. 

Kameraet har en oppløsning på 1,3 megapiksler, og selv om det ikke er den dårligste oppløsningen på markedet er det ganske langt fra den beste. 
Derfor vil man aldri kjøpe denne mobilen på grunn av kameraet. 
Kvaliteten er for så vidt grei nok til å ha denne oppløsningen, men bildene vil aldri kunne brukes til noe særlig annet enn mindre webbilder eller MMS-meldinger. 

Nå skal det også sies at kameraet ikke får det minste hjelp av skjermen på E370. 
Oppløsningen på 128 x 160 punkter er langt bak de aller fleste mobiltelefoner i dag. 
Riktignok virker ikke oppløsningen like lav som den egentlig er, men det har nok mest å gjøre med at skjermstørrelsen er såpass liten (1,66 tommer). 
Størrelsen og oppløsningen fører også til at kamerasøkeren ikke fungerer veldig bra. 

Burde kommet i fjor 

E370 har mulighet til å spille av musikk, men de vanlige manglene til billigmobilene er gjeldende også her. 
Tilgjengelig minne er på omtrent 40 megabyte holder ikke til mer enn en håndfull sanger og uten minnekortstøtte blir det nesten tåpelig at Samsung i det hele tatt lister opp slik funksjonalitet på sine nettsider. 

Talekvaliteten er nok et område der Samsung E370 skuffer. 
Det kan faktisk virke som om telefonen er for liten til at voksne mennesker kan bruke den. 
For man må flytte telefonen veldig nærme munnen for at den andre enden skal klare å tyde hva man sier. 
Det blir litt bedre når man bruker håndfrisettet som følger med, men det føles litt unødvendig å måtte gå med ørepropper hele tiden. 

Flere av elementene i E370 får oss til å føle at denne mobilen egentlig burde ha kommet ut en gang i 2005. 
Da hadde teknologien passet langt bedre. 
Ikke minst menyene. 
Samsung har nemlig tatt i bruk en eldre versjon av menysystemet sitt. 
Noe som er synd og skam, med tanke på at Samsung har oppgradert dette betraktelig det siste året. 
Funksjonaliteten i systemet er for så vidt tilfredsstillende, med de aller mest nødvendige funksjonene tilgjengelig, men det kunne vært gjort så mye bedre. 

Bra batteri 

Ett av de få punktene der Samsung E370 får toppscore er batterilevetiden. 
Rundt tre døgn med relativt aktiv bruk kunne telefonen klare uten å måtte lades opp. 
Dette er nesten eksepsjonelt i dagens mobilmarked. 
Men det er kanskje ikke så rart med tanke på at teknologien ellers er på et ganske middelmådig nivå. 

Med en pris på rundt 2 100 kroner skal man helt klart være spesielt interessert i en liten rødfarget mobiltelefon for i det hele tatt å vurdere Samsung E370. 
For øyeblikket kan man få tak i langt bedre telefoner, med både kulere design og lavere pris. 
Vi anbefaler å styre unna. 

Tekniske data for Samsung E370 
