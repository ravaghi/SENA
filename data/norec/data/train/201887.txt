Sofamus fra Logitech
Sofaer kan brukes til så mangt, nå har den fått egen mus 

Hva man gjør i sofaen kan være så mangt, man kan lugge far, være potet, slite den, la være å velge i den, grise i den - det er knapt grenser. 

Men hvis man vil sitte eller ligge i sofaen og styre PC-en som er koblet til TV-en - da trenger man en sofamus. 

Vi har tidligere prøvd mange forskjellige remedier, fra tastaturer med pekeplater til mange forskjellige typer mus og musematter, med vekslende hell. 
De siste årene har både Microsoft og Logitech klart å lage musløsninger som er lite kritiske på underlaget. 
Dette har hjulpet mye, men selve utformingen av musa har ikke vært ideell. 

Både kanter og undersiden plukker opp hår og fibre, som har lett for å sette seg fast i de forskjellige elementene på undersiden, som glideføtter, brytere, hulrom for LED osv. 

Men nå er sofamusa her 

Førsteinntrykket er ikke spesielt bemerkelsesverdig. 
Musa er middels stor og passer godt inne i hånda. 
Den har hjul som kan tiltes til høyre og venstre, trykkes på for å veksle mellom friløp og rykkvis skrolling og en midt-knapp som kan gjøre litt av hvert. 
Innstillingene gjør du med SetPoint programvaren som du laster ned fra Logitech. 

Når du snur musa og ser på undersiden, så ser du at dette er en annerledes mus. 
Den har ingen glideføtter, kantene er avrundet og bryteren er forsenket. 
Dette er for at den skal kunne flyttes fritt og lett på de fleste myke underlag. 

På sofaen 

Vi testet musa på flere typer tekstilunderlag - den er ikke laget for å fungere optimalt på vanlige glatte flater - og ble umiddelbart overbevist! 

Både lange sveip og små, detaljkontrollerende bevegelser fungerte helt ypperlig. 
Også ved overgang mellom teppe, pute og sofatrekk hang den med uten problemer. 

Tyngden og tyngdepunktet gjør også at den er behagelig i bruk. 

Rekkevidden er latterlig lang, vi gikk 30 meter vekk og møtte veggen, men hadde fremdeles kontakt. 
Sitter du så langt unna ser du uansett ikke hva du holder på med på skjermen. 
Men du kan altså fint bruke den på en PC på scenen med projektor og stort lerret fra en plass bakerst i et auditorium med trekket på stolen ved siden av som musematte. 

Lang brukstid 

Musa bruker to AA-batterier og batterilevetiden økes betraktelig på grunn av berøringsbryteren som sitter i selve musa. 
Når du slipper den slår den seg umiddelbart over i hvilemodus og våkner til liv igjen med det samme du berører den igjen. 

Logitech regner med ca 2 års brukstid på batteriene. 

Det er også en utmerket parkeringsplass for mottakeren, som er av Unifying-typen. 
Den kan dermed brukes som felles mottaker for flere Logitech-enheter, samtidig. 

Logitech M515 
