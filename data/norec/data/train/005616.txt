I sitt ess
Hardtarbeidende punkere gjør det de er best til på ny singel: Rocker. 

Etter en drøss med radiosingler, en uoffisiell norgesrekord i antall konserter på et år (210 i 2012) og fire studioalbum i ryggen har punk-rockerne i Oslo Ess for lengst etablert seg som et av Norges mest folkekjære og ettertrakta rockeband. 
En posisjon det ikke er nevneverdig stor fare for at de mister med det første. 
De tidligere Urørt-finalistene vet hva folk forventer og de vet hvordan de skal levere det. 
Formelen er like enkel som den er vanskelig. 
Raske rockelåter med store refreng, gjenkjennelige tekster (gjerne en plass i Oslo) og akkurat nok brodd til at det blir litt farlig, gjerne med anerkjennende nikk til gamle storheter som Social Distortion så vel som Rancid. 

På "Leter etter deg", første singel fra deres kommende fullengder, kan man nærmest føle allsang-ropene fra publikum, de frenetiske luftgitar-entusiastene på første rad og lighterne som lyser opp lokalet under orgelspillet i refrenget. 
Det er låter som denne som har gjort trioen til ukronede live-konger med konsertgjengerne i ryggen. 

❤️ Elsker ❤️ 

De lekne gitarharmoniene til Peter Larsson og Åsmund Lande, Bad Religion-koringene, orgel-krydderet og tempoet. 
Som de har vist tidligere på for eksempel "Kakerlakkene", "Napoleon" og "Himmel og helvete" kan de sin norskspråklige skatepunk. 
"Leter etter deg" er intet unntak. 
Liker du up-tempo Oslo Ess, er bandets siste singel akkurat den førjulsgaven du hadde håpet på. 
Og vel så det. 

? 
Elsker ikke ? 

Den tidvis klisjéaktige ordbruken. 
Linjer som "for en høster det en sår og nå er det harde kår" oser ikke Årets tekstforfatter-nominasjon fra Spellemann med det første. 
En viss refreng-likhet med "God morgen" fra andreplata Verden på nakken, venner i ryggen spores også, men det er vel temmelig uunngåelig fem plater inn i karrieren. 
Når det er sagt er ikke Oslo Ess bandet du tyr til hvis du ønsker deg et band i stadig fornying. 
Ei heller hvis du jakter på overraskende taktskifter og eksperimentering. 
Oslo Ess er gjengen som gir deg rock. 
Og akkurat dét gjør de bedre enn de fleste her til lands. 

P3 Spanderer: 
Oslo Ess - "Amerika": 
