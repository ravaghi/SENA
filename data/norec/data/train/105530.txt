Plateanmeldelse:Tôg - «Feiring» 

Lunken debut, god nummer to. 

ALBUM: 
POP Tôg «Feiring» (Brilliance) Dette stavangerensemblet fremstod som gårsdagens novelty da de ga ut albumet «Drøm» høsten 2011; som om de hadde sagt det de hadde å si med P3-hitene «Sansen» og «Reint mel (i påsen din)». 

Oppfølgeren viser at Tôg har mye mer å by på. 
Bandets uttalte skikkelighet til tross er dette et forbløffende vellykket dypdykk i mørk, hedonistisk anlagt disco, toppet med frontmann Lars Christian Olsens øre for popmelodi og gutteromsmelankoli. 

Ådne Meisfjord (eks-120 Days) er med på produksjon og en kar med LCD Soundsystem-tilknytning har mikset - det høres, den åttitallsestetiske balansen av digital glasur og analog sjel er nydelig. 

«Feiring» nikker også til nittitallets deep house med respekt. 
Ofte låter 
Tôg her som et norskspråklig Pet Shop Boys. 
Det har ingen gjort før. 

BESTE LÅT: 
«5 år fra nå» 
