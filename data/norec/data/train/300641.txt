Den nye popmusikkens viktigste bakmann?
Owen Pallett skjuler nydelige melodier inni orkestrert pomp og prakt. 

||| 
ALBUM: 
Kanadiske Owen Pallett — tidligere kjent som Final Fantasy — er en av den nye popmusikkens viktige bakmenn. 

Blant annet står han bak orkestreringen til artister som Arcade Fire, The Last Shadow Puppets og Beirut. 

Men også som soloartist gjør han storslåtte ting, og når vi lytter til tredjealbumet «Heartland» er det naturlig å trekke sammenligninger til The Magnetic Fields (på grunn av den lakoniske humoren), Brian Wilson (på grunn av de klassiske popmelodiene, drapert i symfo-ambisjoner) og Arthur Russell (Palletts spillestil og utforskning av fiolinen minner om det Russell gjorde med sin cello). 

Ingen dårlig referanseliste, men en advarsel må vi likevel komme med: 

Man bør være over gjennomsnittlig glad i orkestrert popmusikk for å henge med gjennom platas svulstige strykearrangement, basuner, pomp og prakt. 

De overlessete arrangementene kan virke noe ugjennomtrengelige, men det skjuler seg altså nydelige melodier der inne. 

Og for å parafrasere en av låttitlene her: 
Minimalisme og beskjedenhet, up yours! 

PS. 
Det ryktes at Pallett kan være på vei til Norge til våren. 
Følg derfor med på konsertplanen mens du lytter. 
