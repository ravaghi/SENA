LG G2 Mini
En grei mellomklasse-mobil, men spesielt «mini» er den ikke. 

Erfaringen vår viser at når mobilprodusentene klistrer et mini-stempel på en mobil, så behøver det ikke å bety at den er spesielt liten. 
I stedet får vi som regel en mobil som er dårligere på det meste sammenlignet med toppmodellen den henter navnet sitt fra, ja - kanskje bortsett fra prisen. 

Nykommer LG G2 Mini har nemlig svært lite til felles med storebror - og en av våre mobilfavoritter fra 2013 - G2: 

Den har en mindre, lavoppløst skjerm, svakere ytelse, dårligere kamera og, for å si det pent, en litt mindre ekslusiv design. 

Men den har også en lavere prislapp på rundt 2.300 kroner, og som mellomklasse-mobil er den for det meste ganske bra. 

Mindre, men ... 

Selv om den har mini i navnet, er ikke G2 Mini spesielt liten. 
Den har en 4,7 tommer skjerm, ned fra storebrorens 5 tommer skjerm. 
Men som med G2 har LG utnyttet skjermplassen ganske bra, og G2 Mini er bare såvidt større enn iPhone 5S, som bare har en 4 tommer skjerm. 

G2 Mini er lettere enn G2, 121 mot 143 gram, men den er tykkere. 
Den har også et ruglete plast-bakdeksel, og alle disse egenskapene gjør at den føles ut som en billigtelefon. 
G2 er også i plast, men fremstår mye mer som en premiumtelefon. 

Lavoppløst skjerm 

Vi forventer ikke at en mellomklasse-mobil kommer med full HD-oppløsning i 1080p, men G2 Mini kommer ikke med 720p engang. 

Skjermoppløsningen er 960x540, og vi kan se at bildet ikke er like skarpt som hos storebroren. 

Med en skjermstørrelse på 4,7 tommer hadde vi ønsket oss mer. 
Skjermen er lyssterk og har fine nok farger, så alt i alt vil den nok duge for målgruppen, som antagelig ikke er av den veldig kravstore sorten. 

Helt grei ytelse 

G2 Mini har naturligvis svakere maskinvare enn sin toppmodell-storebror. 
Vi opplever den likevel som ganske kjapp prisklassen tatt i betraktning, og det flyter fint i menyer. 

Når vi åpner apper, er det ofte en liten forsinkelse før innhold lastes inn, men det er ikke plagsomt. 

G2 Mini er uansett ingen utpreget spillmobil, for eksempel, men du får fint brukt den til «dagligdagse» oppgaver som å ringe, sende meldinger, surfe på nettet, sjekke sosiale medier og høre på musikk. 

Lite innebygd lagringsplass 

Hva lagring angår har ikke G2 Mini mye å fare med. 
Den kommer bare med 8GB, hvorav kun 3,73GB er tilgjengelig for brukeren. 

Etter vår mening er det for lite, selv om mobilen ikke koster mer enn noen tusenlapper. 

G2 Mini støtter minnekort, så du kan sette i et minnekort på opptil 32 GB. 
På grunn av begrensninger i Android, får du ikke uten videre lagret apper på minnekortet, men du kan bruke det til bilder, musikk og video. 

Les også: 

Batteri som varer hele dagen 

Batteriet er naturligvis mindre enn på G2, 2.440mAh mot 3.000mAh. 
Med svakere maskinvare er G2 Mini naturligvis ikke så strømkrevende, og gir oss batteri hele dagen gjennom og vel så det. 
Batteriet er for øvrig utskiftbart. 

Akkurat som storebror kommer G2 Mini med støtte for NFC og Bluetooth 4.0. 
Merk også at den kommer i to versjoner - med og uten 4G. 

Helt greit kamera 

Kameraet var en av de positive overraskelsene med G2. 
Det tok riktig så bra bilder, og kom også godt ut i vår store mobilkamera-test i fjor. 

Mens G2 hadde et 13MP-kamera på baksiden og et 2,1MP-kamera på fremsiden, kommer G2 Mini med et 8MP-kamera på baksiden, og et 1,3MP-kamera på fremsiden. 

Og det er vel ingen overraskelse at bildekvaliteten ikke er på nivå med toppmodellen. 
I sin priskategori synes vi bildene er godkjente, særlig under gode lysforhold. 

Som så mange andre mobilkameraer sliter den imidlertid med eksponeringen, og skyer har en tendens til å bli utbrente. 

Smart opplåsingsfunksjon 

Telefonen kjører nyeste versjon av Android, 4.2.2. Tommel opp, da billigere mobiler tradisjonelt har fått både en og to gamle versjoner av operativsystemet. 

LG har som vanlig gjort en rekke tilpasninger til brukergrensesnittet, og lagt til en del egen programvare også. 

G2 Mini har blant annet «KnockON»-funksjonen vi husker fra G2, der brukeren aktiverer skjermen ved å trykke på den to ganger. 

Den leveres imidlertid med en videreutviklet versjon av denne kalt «Knock Code», som lar deg låse opp telefonen ved å trykke ulike områder av skjermen i en bestemt rekkefølge. 

Det er enkelt å både sette opp og fungerer også godt i praksis. 
Uten knapp på fremsiden er det en fin måte å låse opp telefonen uten å måtte plukke den opp fra bordet, for eksempel. 

Konklusjon 

Mellomklasse-mobiler til rundt 2.000-3.000 kroner er ofte helt greie til det meste. 
G2 Mini er intet unntak, men et par egenskaper trekker ned. 
Jo da, den er billigere enn flaggskipet med nesten samme navn, men faktisk ikke mer enn en tusenlapp. 
I skrivende stund koster den 2.300 kroner. 

Og selv om en mellomklasse-modell skal få lov til å ha middels spesifikasjoner, synes vi skjermen er for lavoppløst, for å ikke snakke om at det er for lite innebygd lagringsplass, med tanke på dagens pris. 

HTC One Mini er bedre på begge områder, har 720p-skjerm og 16GB internminne, og koster en hundrelapp mindre. 

Vil du under 2.000 kroner, kan HTC Desire 500 være et alternativ, selv om den lider av mange de samme problemene som LG G2 Mini. 

For 1.500 kroner mer kan du få en mobil som fortsatt er ganske liten, men som er like rå som en ordentlig toppmodell. 
Ja, vi snakker selvfølgelig om Sony Xperia Z1 Compact . 
