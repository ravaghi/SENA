Fint for dem, da...
Å se programledere ha ekstremt mye moro er ikke ekstremt underholdende. 
Du risikerer å bare bli misunnelig. 

TV: 
Har du alltid drømt om å hoppe i fallskjerm? 
Kanskje prøve ekte thaiboksing, sånn som er forbudt i Norge? 
Kjøre styggfort? 

Da kan ikke tv-kanalen MAX hjelpe deg. 

Men de gir deg i kveld, og ni tirsdager til, muligheten til å se på at programlederne Jenny Skavlan og Daniel Franck får reise ut i verden for å teste grensene sine i de heftigste ekstremsporter og hobbyer. 

Dersom dét er en trøst. 

Utfordring i hvert program I Max-kanalens storsatsing i høst, «Fritt Fall», skal Skavlan og Franck oppsøke forskjellige miljøer hvor de treffer mennesker som bedriver ymse former for ekstrem aktivitet. 

I kveld, for eksempel, kan du se programlederparet reise til Voss for å prøve fallskjermhopping. 
Ikke bare vanlig jumping ut av fly, så klart. 
De utfordres til fritt fall og til å lære luftakrobatikk. 
I neste ukes program skal de prøve thaiboksing i Thailand. 
Utfordringen er da å stille i ekte kamp mot en reell motstander. 

Duoen trenes opp av såkalte «mentorer», altså fagfolk fra de ulike miljøene, som på kort tid skal gjøre radaparet i stand til å takle visse utfordringer. 
De skal konkurrere litt seg imellom, også. 

Så gøy for dem, da! 

For alle med som er nysgjerrige på ekstremsport, er det sikkert interessant og gøy å følge med på lynkursene som Skavlan og Franck får av mentorene. 
«Sånn pakker du fallskjermen din». 
«Slik sparker du en kar i beinet». 
Mentorene er lidenskapelige fagfolk som ser ut til å like å lære bort og fortelle. 

De korte intervjuene som gjøres med dem er også interessante, som når Franck oppsøker en basehopper som gjør ulovlige hopp fra Holmenkollen. 

Problemet er bare at det meste ikke handler om utøverne. 
Eller stedene det reises til. 
Eller sporten i seg selv. 

Det meste handler om at Jenny Skavlan og Daniel Franck blir spurt om å gjøre noe tøft og så sier de ja eller nei. 
Etterpå sier de om det var artig eller ikke. 

For dem blir sikker svaret ofte «ja, kjempegøy!». 
Hva vil vi si? 
«Jaha, så gøy for dere da. 
Å få betalt for dette. 
Og her sitter jeg og glor i sofaen.» 

Ville det vært en bedre idé å velge ut noen «vanlige» folk for å ta dem med ut på dristige opplevelser? 
Glede en eller annen hverdagshelt som drømmer om å kjøre rally? 

Flere intervju, takk! 

Det må sies at det evig blide, sympatiske TV-fjeset Jenny Skavlan gjør en god figur. 
Hun er alltid på plass med morsom mimikk og skjærer grimaser når noe skjer. 
Vår forhenværende snowboardstjerne Daniel Franck, som har vært programleder sammen med henne tidligere i «Fangene på Fortet», er også behagelig og avslappet. 
Hyggelige folk, for all del. 
' 

Vi vil bare se litt mindre til dem og litt mer til de andre, som han nordmannen som lever for å sparke og slå i Thailand og gjerne viser oss bokseskoler hvor sjuåringer (!) er i full gang med å dælje løs på hverandre. 
Spennende! 

Færre pinlige produktplasseringer, takk! 

Noe annet vi gjerne skulle sett mindre av, er logoer og firmanavn. 
Greit nok at MAX ikke er NRK, men her er produktplasseringen så direkte og åpenbar at det blir komisk. 
Om noen arrangerer en plingfest til dette programmet og tar seg en sup hver gang det vises en kleslogo, for eksempel, risikerer man at hele selskapet går i dørken lenge før noen får med seg hvorvidt Franck og Skavlan faktisk hopper i fritt fall eller ei. 

PS: 
Vil du ha en spoiler? 

En av dem gjør det klart i løpet av de første fem minuttene at fallskjerm blir uaktuelt. 
Dét må da i det minste være en trøst for alle som gjerne skulle hatt betalt sjøl for å fise rundt i verden og leke seg? 
