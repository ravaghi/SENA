Arve Tellefsen, fiolin og Nidarosdomens Guttekor, dir.Bjørn Moe: «Aria» 

(Grappa) 

Tellefsen og guttene på tur «Aria» med Arve Tellefsen og Nidarosdomens Guttekor er ingen juleplate i direkte forstand. 
Noen nyere julesanger er med, som Egil Hovland/Britt G. Hallquists «Et lite barn av Davids hus», Anders Öharwalls «När juldagsmorgon glimmar» og «Julefløyten» av William Kristoffersen. 

Men ellers er det lagt opp til en innholdsrik musikalsk reise med alt fra kjente opera-arier, via «Ave Maria» av Schubert og «Greensleeves» til Knut Nystedts «Peace I leave with you», som koret synger glimrende a cappella. 
Samarbeidet mellom Tellefsen og Nidarosdomens Guttekor er vel etablert og sitter som fot i hose, og orkestermedlemmene fra Trondheim Symfoniorkester bidrar også til å gjøre klangbildet helstøpt og godt. 

Tellefsen spiller selvsagt sine soli upåklagelig. 
Likevel blir det noen ganger for mye av det gode her; når de legger på alt som er av både besetning og volum, som i «You'll Never Walk Alone» av Rodgers/Hammerstein, blir dette i svulstigste laget. 
Men så lenge det holdes nede, er dette en fin plate. 
