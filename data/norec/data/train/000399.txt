Julie & Julia
Frem med matmetaforene, for ”Julie & Julia” er en smakfull rett med en svært viktig ingrediens, nemlig Meryl Streep. 

Nå er det ut med matmetaforene, for filmen må beskrives som det den er, nemlig en morsom og underholdende humørspreder, med store mengder søt nostalgi og hjertevarme. 
Meryl Streep stråler i sin hovedrolle som USAs mest berømte tv-kokk, mens Amy Adams også har et godt grep rundt sin. 

To sanne historier 

Filmen forteller to sanne historier. 
Den ene om Julia Childs oppdagelse av fransk kokkekunst i Frankrike på 1950-tallet, og hennes kamp for å gi ut en fransk kokebok for amerikanske husmødre. 
Den andre om Julie Powells bloggprosjekt i 2002, der hun bestemte seg for å lage alle oppskriftene i denne kokeboka i løpet av 365 dager. 
Filmen hopper mellom Julie og Julia, og vi oppdager at begge historiene handler om det samme, nemlig målbevisste kvinner som kjemper for å oppnå noe. 

Fra første scene lot jeg meg sjarmere i senk av Meryl Streeps frodige tolkning av Julia Child. 
Hun ble en elsket tv-kokk i USA, og det er naturlig å sammenligne henne med vår egen Ingrid Espelid Hovig. 

Jeg har sett klipp av den ekte Julia på YouTube, og kan skrive under på at Meryl slett ikke overspiller, hun underspiller! 
Det er en herlig figur du kommer til å falle pladask for. 
Amy Adams er også søt som Julie, og vekker vår sympati, men blir for tynn i forhold til Meryls frodighet! 

Overskudd av kjærlighet 

”Julie & Julia” er skrevet og regissert av Nora Ephron, dronningen av de gode følelser i filmer som ”Søvnløs i Seattle” og ”Du har mail!”. 
Du som krever motstand på film, bør lete andre steder. 
I ”Julie & Julia” finnes få konflikter, ingen slemminger og lite tristesse. 
Se bare på Julie og Julias respektive ektemenn (Stanley Tucci og Chris Messina), elskelige og støttende partnere. 
Det er egentlig velsignet deilig å se en film med et overskudd av kjærlighet, glede og mennesker som vil hverandre vel. 

Filmen vil naturligvis gjøre deg skrubbsulten, og lysten på å lage noe litt mer avansert enn frossen pizza. 
Den vil også være inspirerende for alle som har en hemmelig drøm de gjerne vil oppfylle. 
Men mest av alt, vil ”Julie & Julia” være god underholdning som vil gjøre deg glad og lett til sinns. 
Så vil tiden vise om en norsk filmskaper en gang lager en film om Ingrid Espelid Hovig. 
Kanskje ”Inger & Ingrid”? 
Bare så synd at Trond Kirkvaag ikke er med oss lenger 
