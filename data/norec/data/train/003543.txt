17 igjen
Fin film om det å se livet i perspektiv. 

Hvem ville ikke benyttet sjansen til å være ung igjen? 
Muligheten til å rette opp eventuelle feil, eller takle situasjoner på en bedre måte virker fristende. 

Nettopp dette skjer i ”17 igjen”, en fantasikomedie med ungdomsidolet Zac Efron i hovedrollen. 
Selve ideen om ”kroppsbytte” er selvfølgelig absurd, men jeg godtok den i ”Big” og ”Freaky Friday”, så hvorfor ikke nå, også? 
”17 igjen” er heldigvis både morsom, spennende og sjarmerende! 

I 1989 må Mike (Zac Efron) legge fremtidsplanene på hylla når kjæresten Scarlett blir gravid. 
20 år senere står livet stille og ekteskapet er i ferd med å ryke. 
Mike returnerer til sin gamle skole, det siste stedet alt liksom stemte. 

Så skjer mystiske ting som gjør Mike ung igjen. 
Han er 17, og får en ny sjanse til å fortsette der han slapp. 
Men er det det som er målet for hans reise tilbake til ungdommen? 

Annerledes ungdomsliv 

Jeg må medgi at jeg elsker tanken på å være ung igjen, og møte utfordringer med erfaringen, kunnskapen og, ikke minst, selvsikkerheten jeg har som voksen. 
Derfor er det tilfredsstillende å se hvordan Mike takler noen situasjoner med bravur. 

Samtidig er filmen heldigvis fullt klar over at ungdomslivet er annerledes nå enn for 20 år siden, og Mike oppdager at voksen logikk ikke alltid er det som skal til for å komme best ut av en situasjon. 

Gammeldagse verdier 

Mikes verdier er imidlertid fryktelig gammeldagse. 
For dagens tenåringer virker 1989 sikkert som 1000 år siden, men jeg husker ikke 1989 som SÅ gammeldags. 
Mikes holdninger i visse spørsmål må være hentet fra 1959. 

Men dette fører uansett til noen interessante kollisjoner mellom ny og gammel tenkning, spesielt i forhold til Mikes barn Alex og Maggie, som han nå går på skole sammen med! 

Livet i perspektiv 

”17 igjen” har blitt en fin film om det å se livet i perspektiv. 
Riktignok krever bli-ung-igjen-aspektet av filmen en viss evne til innlevelse hos tilskueren, men jeg hadde ikke noe problem med det, og fikk dermed en fin kinostund, som både er til underholdning og ettertanke. 

Og til alle tenåringsjenter: 
Ja, Zac 
Efron er fremdeles heit! 
Så vidt jeg kan bedømme… 
