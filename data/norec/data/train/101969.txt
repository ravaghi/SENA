Øya-anmeldelse:Tro på Truls 

Ut av skauen for godt, alene. 

Konsert: 
Truls Sted: 
Sjøsiden, Øya Publikum: 
Cirka 4000 Truls Heggero lener seg nok fremdeles mot trærne i sitt forrige band, The Trees, men det er som soloartist han nå planter skudd til et helt hogstfelt. 

Gjennom Lukestar og Truls & The Trees har Oslogutten bygd seg opp en lojal fanskare som nå har potensial til å bre seg utover ikke bare resten av Norge, men også andre europeiske hovedsteder med sans for drømmegroove mikset med like deler pop og r&b i et tidsriktig elektronisk lydbilde. 

Uttrykksmessig er han veldig frampå, for å si det på den måten - godt hjulpet av knotteskruervenner med internasjonal erfaring som Mats Lie Skåre og Thomas Eriksen. 
Og som låtskriver har han allerde vist sine kvaliteter gjennom de nevnte bandene. 

Og før jeg glemmer det - hva med stemmen til Truls? 

Jeg tviler på at noen i Norge - vel, kanskje Morten Harket - har det samme registeret som Truls. 
Han er i overkant glad i englestemme-falsetten, men når han daler ned i vanlig leie avslører han også der en stemmevalør som er mer enn kompatibel med suksess hvor det måtte være. 

Truls selv har mange nok ganger erfart at folk nekter å tro at denne stemmen kan komme fra en mann med hans utseende (han er blind på det ene øyet, so what?). 
Han fronter det selv i en anti-hat-tale før "Out Of Yourself"; jeg har tatt imot mye dritt, sier han, men den varmen dere viser meg, smitter tilbake! 

At det da koker på Sjøsiden når riffene til "Out Of Yourself" hakker seg uimotståelig ut over publikum, er en kraftig underdrivelse. 

Derfra og ut er det en en uhyre takknemlig og ydmyk Truls som avslutningsvis tar sin andre solosingle, "The Next". 
Hvorpå vi plutselig innser at refrenget på denne lille lømmelen av en r&b-perle er toner som enhver fetert r&b-artist på den andre siden av Atlanteren burde begå lovbrudd for å få fingrene i. 

Bare et tips, altså. 
