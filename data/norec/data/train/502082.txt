Kristin Minde lager viktig pop
Men sangene hennes hadde fortjent en mindre glatt produksjon. 

Kristin Minde fra Frekhaug har en sjeldent ren stemme. 
Hun trenger ikke støtte seg på overdreven frasering eller voldsomme effekter for å understreke et poeng. 
Etter det mer eksperimentelle andrealbumet «The Weight» slår hun nå for første gang over på norsk og vender tilbake til de enklere visepopmelodiene fra debutalbumet. 

Det er hennes beste album til nå, selv om Mindes kvaliteter som vokalist lider litt under en til dels pregløs produksjon. 

«Hjerteslag» byr imidlertid på smart og velskrevet pop med røtter i jazz og viser. 
Blant høydepunktene stikker særlig samspillet med Lars Bremnes på «Eg vil gjerne», den storslåtte og dramatiske oppbyggingen på «Opp» – for ikke å snakke om det medrivende refrenget på «De neste store» – seg ut. 
Minde takler overgangen til norsk rimelig fint: 
«Over sjø og land» er en ektefølt kommentar til flyktningkrisen, mens tittelsporet er en nydelig og sober låt om det å høre sammen. 
Musikalsk sett er det en smule forutsigbart, men gjennomføringen og oppriktigheten veier opp for det. 

I den kristne poptradisjonen Minde kommer fra, er gjerne tekstene mer preget av verdier som medmenneskelighet, nærhet og omsorg, snarere enn typisk evangelisering. 
«Hjerteslag» er Mindes mest direkte og samfunnsengasjerte album til nå, men det er noe som skurrer: 

Alle elementene som skal til for å lage et minneverdig album er her, men de kommer aldri helt til sin rett. 
Uten noen form for motstand eller gnisninger glipper tonene mellom fingrene på lytteren. 

Og til tross for en rekke gode låter, får man ikke helt tak i musikken. 
