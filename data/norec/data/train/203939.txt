Nå fikk vi lyst på en Chromebook
Med berøringsskjerm, nettbrettmodus og Android-apper gir Chromebook virkelig mening. 

Chromebook er en betegnelse på bærbare PC-er som kjører ChromeOS, et operativsystem laget av Google. 
I motsetning til Windows, med sine programmer som installeres lokalt på SSD-en eller harddisken, er det i hovedsak webbaserte apper som kjøres på en Chromebook, gjennom nettleseren Google Chrome. 

Derfor har de fleste maskinene lite lokal lagringsplass, siden det aller meste foregår på nettet. 

Enkelte web-apper kan også brukes når du er offline, for eksempel suiten med kontorapper Google Docs, men for å dra fullt nytte av en Chromebook må du være på nett. 

Nå kan de kjøre Android-apper 

Tidligere i høst meldte flere leverandører om at interessen for Chromebooks var sterkt økende i Norge. 
En av årsakene kan være at mange modeller har fått utvidet funksjonalitet gjennom nye utgaver av ChromeOS, først og fremst muligheten til å kjøre Android-apper. 
Prisene er fortsatt lave, sammenlignet med Windows-baserte PC-er og Mac-er. 

Fleksibel maskin 

Acer Chromebook R13 kom egentlig på markedet i vår, men er fortsatt en høyaktuell modell som har fått denne muligheten til å installere og kjøre Android-apper fra Google Play-butikken. 
I tillegg har den både berøringsskjerm og såkalt 360-graders design, det vil si at skjermen kan skyves helt rundt til den dekker baksiden- og dermed kan maskinen også brukes som et nettbrett. 

Eller den kan brukes i teltmodus, der minst mulig av den berører underlaget, eller i kinomodus med tastaturet skjult. 
Her er mulighetene mange. 

Solide kvaliteter - helt uten vifter 

Utover dette har konstruksjonen flere positive ting ved seg. 
Her har produsenten brukt aluminium rund baut, overflaten er matt slik at den er nærmest er immun mot fingeravtrykk. 
Forkrommede kanter er med på å gi maskinen et premiumpreg, og den opplevde kvaliteten er absolutt god. 

Vektnåla stopper på 1,5 kg, tykkelsen er 1,55 cm. 

Den observante vil legge merke til at det ikke er noen åpninger for innsug og utblåsing av luft. 
Det har sin klare årsak: 
Maskinvaren generer så lite varme at Chromebooken ikke har behov for luftgjennomstrømming og vifter. 
Den er rett og slett helt lydløs. 

De eneste hullene på undersiden, er knyttet til de to høyttalerne. 
Lydkvaliteten ligger dessverre på mobilnivå, så her må du ty til hodetelefoner eller eksterne høyttalere for å få en god lydopplevelse. 

På sidene sitter en HDMI-utgang for tilkobling til ekstern skjerm, en USB-C-port som også brukes som ladeport, en klassisk USB-port (3.0) og minnekortspor (microSD). 
Analog port for lyd inn/ut er også på plass (minijack). 

God skjerm 

Berøringsskjermen måler 13,3 tommer og er dekket av et blankt kontrastbelegg, oppløsningen er 1.920 x 1.080 piksler (full HD). 
Panelet er av typen IPS, som sørger for god fargegjengivelse og gode innsynsvinkler fra alle kanter. 
Lysstyrken er også helt på høyden. 

Over skjermen sitter et vidvinkel-webkamera med 720P-oppløsning. 

Tastaturet har klassisk utforming, men til forskjell fra vanlige Windows-tastaturer, mangler F-tastene. 
I stedet har du nyttige snarveier over talltastene: 
Navigering fram og tilbake, oppfrisk, maksimer/gjenopprett, stable vinduer, justering av lys/lyd og låsing av maskinen. 

Tastene er faste og gir nesten ikke noen lyd fra seg under bruk. 
Behagelig! 
Det eneste vi savner her er baklys på tastene når det er mørkt i rommet. 

Pekeplaten er bred og støtter flerberøring, og til alt annet enn Android-apper er den vår foretrukne styreløsning. 
Nettleseren og innstillingene i operativsystemet er nemlig ikke optimalisert for berøringsskjermer, slik for eksempel Android og iOS er. 
Det går, men pekeplaten fungerer bedre - mener vi. 

Kjør appene i vinduer 

Og her kommer en fin liten rosin: 
Android-appene kjører i små vinduer, tilsvarende en mobilskjerm. 
Dermed kan du ha flere apper kjørende side om side. 
Vinduene kan også maksimeres, slik at appene fungerer omtrent som på et nettbrett. 

Dette fungerer stort sett som det skal, men den innebygde retningssensoren i maskinen skaper ofte litt krøll og fører til at vinduer gjenopprettes og vice versa, når du jobber i nettbrettmodus. 
Teksten skalerer heller ikke alltid like godt som på et nettbrett, og blir ofte ganske liten. 

Legg til at når en god del apper verken er optimalisert eller fungerer ennå (deriblant Instagram), skjønner du at det er klare rom for forbedringer. 

Dette har vi savnet! 

Muligheten til å kjøre apper i vinduer er uansett en kjærkommen utvidelse av funksjonaliteten, spesielt når du går offline. 
Vi har for eksempel lastet ned tegneappen Adobe Photoshop Sketch, noen spill og musikk fra Spotify, alt til bruk på flyet når vi ikke er på nett. 
Det er fortsatt mye som ikke kan kjøres i nettleseren, og med støtte for Android-apper forsvinner et av de store ankepunktene mange tidligere har hatt mot Chromebooks. 

Men lagringsplassen kan fort bli et ankepunkt. 
Denne maskinen har en SSD på 64 GB, og med noen spill, noen filmer og offline-musikk, blir det fort trangt. 
Her har du heldigvis mulighet til å legge ting på minnekort (microSD), men behovet for Chromebooks med 128 GB og enda større lagringsplass, kommer garantert til å øke i tiden framover. 

Hva så med ytelsen? 

Denne PC-en er utstyrt med 4 GB RAM og en firekjernet Mediatek MT8173-prosessor, en ARM-variant beregnet for mobiler og nettbrett. 
Den kjører helt uten bruk av vifter, men ikke forvent et fyrverkeri når det gjelder ytelse: 
Den ligger omtrent i samme lende som en mobil i midtsegmentet, som Motorola Z2 Play eller Huawei Mate 10 Lite (rundt 4000 kroner, altså samme prisklasse som denne datamaskinen). 

Bruker du for eksempel fingeren (eller en penn) til å tegne på skjermen, vil du merke en relativt mye større forsinkelse på opptegningen enn på de mest avanserte og kraftige mobilene og nettbrettene, som Samsung Galaxy Note 8 og Apple iPad Pro. 

Men til normal bruk av web-apper gjennom Chrome og noen Android-apper attåt, er den mer enn rask nok. 
Se bare videoen her - der vi spiller i en app og blar i eposter i en annen, samtidig som Netflix kjører i Chrome: 

Merk imidlertid at de fleste Android-appene pauser når de ikke er aktive, nettopp med tanke på å begrense belastningen på systemet - og ikke minst batteriet. 

På ett punkt slår den veldig mange av sine kraftige, Windows-baserte fettere: 
Oppstart etter dvale. 
Løft opp lokket, og den er klar på sekundet. 
Her er det ikke mange tunge bakgrunnsprosesser og sikkerhetsfunksjoner som skal aktiveres, og det har sine klare fordeler. 

Moderat ytelse har dessuten sine oppesider, ikke minst batteritiden. 
Her antyder produsenten rundt 12 timer med variert bruk, noe som stemmer godt overens med våre erfaringer. 
Det er svært sjelden Windows-PC-er i samme prisklasse presterer like godt på batteritid. 

Konklusjon 

Acer Chromebook R13 beviser at Chromebook-kategorien har utviklet seg og absolutt har livets rett. 
Maskinen er lydløs, byr på høy kvalitetsfølelse, kjører mange Android-apper helt strøkent, våkner lynkjapt etter dvale og byr på god batteritid. 
Med alt dette på plass i tillegg til en god berøringsskjerm, er vi ikke det minste overrasket over at mange ønsker seg en Chromebook. 

Vi ønsker oss faktisk en selv. 

Få med deg plusser og minuser i boksen under. 
