Sandra Kolstad:Leken kunstpop 

Flere hitkandidater, men etter en sterk åpning mister albumet noe momentum. 

Sandra Kolstad: 
"San Silva" (Fanfare) 

Med sitt fjerde album utforsker Sandra Kolstad utopier og ritualer, og samlet låter «San Silva» håpefullt. 
Med sin tydelige diksjon formulerer hun store spørsmål og tegner bilder av elementer i bevegelse. 

Det er mye vann, vind og trær i tekstene hennes. 
Jeg opplever at lytteren inviteres inn, og det liker jeg. 
Kolstad eksperimenter, men er samtidig tilgjengelig nok til at popfansen får sitt. 
I så henseende begynner albumet strålende. 

«The great unknown» bobler av overskudd og er en av Kolstads aller mest fengende låter hittil. 
«Bling bling bling» har en smått uventet, men finfin hip hop-vibb, mens «Dance on» har en tiltrekkende, kjølig appell. 
Minimal og tilbakeholden, før den introduserer hastige teknorytmer. 

Videre får vi et gjenhør med singelen «Mango corner», en vakker, pulserende duett med Miss Tati. 
Siste singel ut, «Hurricane», åpner med orgel og stakkato rytmer. 
En eklektisk låt, som trass i en fantastisk musikkvideo ikke helt evner å fenge. 

Herfra mister albumet litt momentum, og siste halvdel klarer ikke matche den første med unntak av ultradansbare «AI love you». 
Kunstpoplandskapet i Norge er befolket med sterke artister, som Nils Bech, Jenny Hval og Hanne Kolstø. 
Kolstad finner sin egen plass her og spiller på flere strenger. 
Samtidsdans og teater, på sistnevnte arena beveger hun seg både som skuespiller og komponist. 

Kolstad er også selv produsent, her sammen med kompanjong Yngve Sætre. 
Kvaliteten er høy og detaljene lekre, men etter flere gjennomlyttinger savner jeg mer fokus fra produsentduoen på «San Silva». 
En rødere tråd, en sammenheng – det spriker litt, fra det sparsommelige til det mer organiske og nesten overproduserte. 

Her er mange sterke låter, men som helhet holder «San Silva» ikke helt inn til mål. 

Beste spor: 
«The great unknown», «Mango corner», «Dance on». 
