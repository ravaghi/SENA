Test:Nye Kia Rio kler bensin 

Nok en gang konstaterer vi at koreanske biler ikke har noe å rødme over i forhold til konkurrentene. 

La oss gjøre det klart med en gang: 
Dette er en god bil til en rimelig pris. 

Det har rent mye vann under broene på ti år og når det gjelder koreanske bilprodusenter, kan det virke som om det har fosset avsted med dobbel hastighet. 
I hvert fall er det et formidabelt epokeskifte som har funnet sted siden vi testet Kia rio i 2001. 

Rask fornyelse 

Når vi leser den gamle testen nå, og sammenligner med dagens Kia Rio, virker det utrolig at det kan være samme bilprodusent. 
Og utviklerne har da heller ikke ligget på latsiden; dagens bil er tredje generasjon etter Rioen fra 2001 - livssyklus på bare fem år for en bilmodell er ikke hverdagskost i industrien. 

Eksteriørbilder: 

For øvrig testet vi også annen generasjon Kia Rio - det var høsten 2005 - og konstaterte stor fremgang allerede da. 
Den bilen hadde især en meget heftig dieselmotor, som ikke går igjen i programmet i dag. 

God pris - ikke "billigmerke" 

Den raske fornyelsestakten går hånd i hånd med kraftige forbedringer på områdene kvalitet, drivlinjer, ytelser, miljø, sikkerhet og design. 
Samtidig posisjoneres Kia (som søstermerket Hyundai) stadig mindre som "billigmerker", og stadig mer som høyverdige produkter med et tilsnitt av "mye bil for pengene". 
Her har de nok delvis vært inspirert av Skodas historie etter at Volkswagen overtok den tsjekkiske produsenten. 

Tøff konkurranse 

Kia Rio er en av de større bilene i småbilklassen, og konkurrerer i hovedsak mot VW Polo, Toyota Yaris, Ford Fiesta, Citroën C3/DS3, Renault Clio og kommende Peugeot 208 - for å nevne noen av de viktigste. 
Modellprogrammet er kompakt og byr på to dieselalternativer og to bensinalternativer. 
På dieselsiden finner vi en 1.4 CRDI på 90 hester og en 1.1 CRDI på 75 hester. 
Sistnevnte har vi testet - les her. 
Bensinmotorene er en 1,4-liter på 109 hestekrefter og en 1,2-liter på 85. 
Det er sistnevnte vi har tatt for oss i denne testen. 

Lavt forbruk 

Testbilen er en Kia Rio 1.2 Comfort. 
I prislisten er det lagt til "EcoDynamics" på tidsmessig vis, uten at det betyr noe annet enn at dette er en moderne motor som tilfredsstiller dagens krav når det gjelder utslipp. 
Bensinforbruket som er oppgitt til 0,48 liter per mil ved blandet kjøring er det da heller ikke noe å si på. 
Det tilsvarer utslipp av 109 gram CO2 per kilometer. 
Ved forsiktig kjøring er det også mulig å realisere de oppgitte tallene. 

Fra 165.000 kroner 

Comfort-nivået er det midterste utstyrsnivået eller -graden på Rio. 
Innstegsmotoren på bensinsiden er likevel ikke undermotorisert, som vi skal se lenger ned. 
Rio kommer i gradene Classic, Comfort og Exclusive - pluss en innstegsmodell med betegnelsen ECO, som taler for seg selv. 
Den har 1.1 CRDI-motoren og koster fra 165.400 kroner. 

Bra med utstyr 

Testbilen koster 184.400 kroner og heter altså Comfort. 
Den har en helt grei utstyrspakke. 
Noe vi satte spesielt pris på, var det oppvarmede rattet - noe Opel Corsa introduserte i dette segmentet for noen år siden, men som ikke er blitt fulgt opp i særlig grad. 

Ellers mangler ingenting av det vi kan forvente på dette nivået. 
Her får du blant annet regnsensor, elvinduer rund baut, klimaanlegg, alufelger (15 tommers) og skivebremser foran og bak, fartsholder (cruise control), bakkestartassistent, ratt med justering i alle retninger, midtkonsoll med oppbevaringsrom - og mer til. 

Ja, vi opplever bilen som voksen, og prisen på godt under 200.000 slår oss som stadig mer interessant etterhvert som testen skrider frem. 

Du kan gå for Exclusive hvis du virkelig føler at du trenger skinninteriør og fullskjerms navigasjonssystem i denne klassen, og da bikker prisen 200.000 - nærmere bestemt 209.400kr. 

Interiørbilder: 

OK plass, men... 

Når det gjelder design og interiør gjelder selvsagt observasjonene vi gjorde forrige gang. 
Ergonomien er god, materialkvalitet og presisjon i sammenføyninger upåklagelig. 
Noe av det man kan sette fingeren på er at plassutnyttelsen er suboptimal, noe vi skal komme tilbake til i direkte sammenligning med konkurrenten Toyota Yaris i en senere test. 
Utsynet fra kupéen, særlig fra baksetet , kunne også vært bedre. 
Dette har imidlertid med den spenstige designen signert Peter Schreyer å gjøre. 
Altså til en viss grad et valg av form foran funksjon. 

Utfordringen med plassen har imidlertid Kia taklet ved å øke dimensjonene på bilen -slik at den alt i alt har like god plass som sine konkurrenter. 
I baksetet er det nemlig bedre klaring for hoodet enn i de fleste bilene i klassen - man kan sitte rett selv med en høyde på oppimot 190 cm. 

God å kjøre 

Så til selve kjøringen. 
Vi nevnte det sist - også kjøreegenskapene er "voksne"; betryggende og med en mer enn akseptabel kjøredynamikk. 
Samtidig er komforten mer enn godkjent og støydempingen har ikke noe problem med å holde frekvensene fra den for øvrig stillegående bensinmotoren i sjakk. 
Med andre ord: 
En både komfortabel og velkjørende bil. 
Velkjørende - og lettkjørt. 

Et lite minus fra forrige test henger likevel igjen: 
Den litt kunstige styrefølelsen fra den elektriske servoen. 
Bilen er uhyre lett å manøvrere i lave hastigheterr og veldig grei å parkere. 
Men styringen gir lite tilbakemeldinger fra underlaget ved mer dynamisk kjøring. 
Det er den lille demperen på ellers gode dynamiske egenskaper. 

Tilstrekkelig sprek 

Motoren er en innstegsmotor. 
For å få til lav innstegspris, kan man ikke gjøre mirakler og vi har med en motor på 1.248 ccm begrenset til 85 hestekrefter og 121 newtonmeter å gjøre. 

Men det er en moderne og velpustende motor, og bilen har en egenvekt på bare 1.029 kilo (tross at den fremstår ganske massiv og solid i designen), og akselerasjonen er helt grei. 
Den er oppgitt til 13,1 sekunder fra 0 til 100 og våre uhøytidelige målinger indikerte at den minst klarer å gjengi det tallet ute i virkeligheten. 
Toppfarten på opp mot 170 km/t er bare interessant for de som har tenkt å ta en tur på Autobahn. 

Konklusjon 

Dette er en perle av en bil - her får man kvalitetsopplevelse, lavt forbruk, moderne design, god komfort og det utstyret man trenger samt fordelen med en bil som ikke tar for mye plass - til under 200.000 kroner. 

For ti år siden kunne ingen, selv i klassen over, varte opp med noe lignende. 
Vi gir derfor nye Kia Rio tommelen opp og en sterk femmer. 
Hvem vet hva neste generasjon kan være troende til å greie? 
