The Lord Of The Rings: The Motion Picture Trilogy - Extended Edition
12 timers spilletid er akkurat passe! 

Det er rart å tenke på at det allerede er 10 år siden Ringens brorskap hadde premiere, den første i en trilogi som for alvor skulle sette preg på starten av 2000-tallet. 

Mens vi venter på de to Hobbiten-filmene, kan vi nå nyte The Lord Of The Rings: The Motion Picture Trilogy - Extended Edition på Blu-ray i sine definitive, forlengede versjoner. 

Skaper større forståelse for hvordan noen av nøkkelpersonene tenker og føler 

Og det er all grunn til å ta frem superlativene, for dette er en praktutgivelse av det som sannsynligvis kommer til å stå igjen som regissør Peter Jacksons livsverk! 

Billed- og lydkvaliteten er av aller ypperste slag, og ekstrastoffet er omfattende og detaljert. 
Dette er en av årets beste Blu-ray-utgivelser! 

Overgikk mine forventninger 

Ringens brorskap, To tårn og Atter en konge vekket en hel verdens eventyrlyst da de kom mellom 2001 og 2003. 

Historien om ringen, hobbiter, riddere, konger, dronninger og mystiske skapninger i Midgard var selvsagt godt kjent gjennom J.R.R. Tolkiens bøker. 

Men Peter Jackson visualiserte dem på vidunderlig vis, og har satt fasiten for hvordan vi ser Frodo, Sam, Gandalf, Aragorn, Gollum, Saruman, Galadriel og alle de andre i Tolkiens univers. 

Filmene matchet og overgikk de flestes forventninger, inkludert mine. 

Gjør alle filmene bedre 

De forlengede versjonene ble først utgitt på DVD ca ett år etter kinopremierene, og gjør alle de tre filmene bedre. 
Noen scener er helt nye, mens andre er utvidet i forhold til kinoversjonene. 

Alt er fullstendig sømløst redigert inn, og det fremheves i de medfølgende heftene at Peter Jackson og klipper John Gilbert behandlet dette materialet som om de klippet en helt ny film. 

Dette gir historien mer pusterom mellom høydepunktene og skaper større forståelse for hvordan noen av nøkkelpersonene tenker og føler. 
Den samlede spilletiden er på ca 12 timer, noe jeg anser som akkurat passe! 

Åpent og ærlig innblikk 

Denne utgivelsen kan også skryte av usannsynlige 26 timer med ekstrastoff! 
Det er viktig å merke seg at du ikke får noe nytt her, alt er overført fra tidligere utgivelser. 

Men de velgjorte dokumentarene er fremdeles like interessante, og gir et åpent og ærlig innblikk i hva som skulle til for å feste trilogien til film, både i form av omfattende intervjuer med rundt 100 av de involverte, og Costa Botes sine flue-på-veggen-dokumentarer fra innspillingen. 

Det er bare en hake ved ekstrastoffet. 
Alt presenteres i standard definisjon på DVDer. 
Forklaringen er enkel: 
HD var fremdeles ikke standarden da dokumentarene ble filmet. 
Det er lett å tilgi. 

Men jeg forstår ikke hvorfor ekstrastoffet er spredd over 9 DVDer når alt hadde fått plass på et par Blu-rayer. 
Det spiller likevel mindre rolle. 

Imponerende detaljnivå 

Den store gulroten med denne utgivelsen, er selvfølgelig at du endelig kan se de forlengede versjonene av filmene i 1080p full HD. 
Og jeg tar ikke for hardt i dersom jeg sier at dette er blant de aller vakreste Blu-ray-bildene jeg har sett til nå! 

Alle filmene er spredd over to Blu-ray-disker hver for å gi filmene maksimalt med digital plass å breie seg på. 
Resultatet er glassklare bilder med et imponerende detaljnivå og en dybdefølelse som gjør 3D overflødig. 

Jeg vet noen misliker å måtte bytte disk underveis, men jeg foretrekker helt klart den bedre kvaliteten. 

Lyd med referansekvalitet 

Lyden blir presentert i 6.1 DTS-HD Master Audio, som sannsynligvis vil gi de heldige med slikt utstyr en fantastisk lydopplevelse. 

Jeg hadde dessverre ikke utstyr til å teste DTS-HD-lyd, men opplevde at selv den vanlige 5.1-lyden hadde en dynamikk som spenner fra de svakeste vindpust til de villeste drønn. 

I tillegg til de imponerende lydeffektene, gjør kvaliteten også underverker for Howard Shores episke filmmusikk. 
Dette holder referansekvalitet! 

Og så: litt pirk 

Innholdet på diskene er så bra at det føles litt pirkete å skulle klage på noe. 
Men om jeg skulle sette fingeren på noe (her kommer det), hadde det vært ønskelig med en enda mer eksklusiv innpakning. 

Boksen tar seg fint ut i bokhylla, og er utstyrt med en magnetlås som fjerner slark i lokket. 
Men det hadde gjort seg med et medfølgende hefte med bilder, tegninger, etc. 
Kanskje også noen essays, eller en hilsen fra Peter Jackson? 

Men dette er sikkert ikke siste gang Ringenes Herre-filmene gis ut på Blu-ray. 
Skal vi tippe at de kommer sammen med de to Hobbiten-filmene i en overdådig luksuspakke på Blu-ray om noen år? 

Men i 2011 er altså The Lord Of The Rings: The Motion Picture Trilogy - Extended Edition en av årets aller beste Blu-ray-utgivelser! 
