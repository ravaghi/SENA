American Hustle
Herlig retrofilm med umiddelbar appell! 

Filmen starter med en tekstplakat som sier at noe av dette faktisk har skjedd. 
Det forteller meg at dette er ei skrøne, basert på noen virkelige hendelser. 

Regissør David O. Russell forteller en morsom, spennende og fargerik historie som lurer meg ved flere anledninger, akkurat slik noen av figurene blir lurt. 

Det handler kanskje om svindel på høyt nivå, men jeg føler meg aldeles ikke lurt når det hele er over, bare ettertrykkelig underholdt. 

Svindling i stor skala 

Dette skjer i New York på 1970-tallet. 
Irving (Christian Bale) er gift med Rosalyn (Jennifer Lawrence), men innleder et hett forhold til Sydney (Amy Adams). 

De gjør gode penger på svindel i liten skala, men blir ferska av FBI-agenten Richie (Bradley Cooper). 

Han tvinger dem til å bli med på svindling i stor skala for å få større fisk på kroken, blant andre borgermesteren Carmine (Jeremy Renner). 
Men dermed beveger de seg opp i en divisjon der avsløring kan få farlige konsekvenser. 

Det er ikke uten grunn at skuespillerne i de fire største rollene i filmen ble Oscar-nominert. 
Både Christian Bale, Amy Adams, Bradley Cooper og Jennifer Lawrence har saftige figurer å bryne seg på, og takler utfordringene med kløkt og dyktighet. 

Spesielt Bale har gjennomgått en imponerende kroppslig forandring som, svært bokstavelig talt, gir figuren pondus. 

Amy Adams går gjennom hele filmen med ekstreme utringninger. 
Figuren hennes spiller bevisst på sin kvinnelighet i et mannsdominert miljø for å bedre egne sjanser. 

En god røverhistorie 

Filmen velter seg i 1970-tallets kjønnsrollemønstre, fargerike bekledninger og veldige hårfokus. 
Tidskoloritten svir i øynene av og til, men er stort sett en nyttig kontekst for denne spesifikke historien. 

Vi aner at 70-talls-samfunnet disse figurene opererer i er langt mindre gjennomsiktig enn dagens, og at det derfor er enklere å svindle, men at risikoen samtidig er langt større. 

Når et kjent mafia-ansikt introduseres et stykke ut i filmen, levnes det liten tvil om faremomentene ved Irving og Sydneys prosjekt. 

American Hustle er en god røverhistorie, som morer meg stort. 
Regissør David O. Russell er en glimrende historieforteller, og har med seg et imponerende ensemble, selv i de minste rollene. 

Legg på et fantastisk lydspor med klassiske låter fra blant andre Donna Summer, Tom Jones, The Bee Gees, Elton John og Electric Light Orchestra, så har du en herlig retrofilm med umiddelbar appell! 
