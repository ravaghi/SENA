Skytespillenes nye konge
Med en kombinasjon av overlegen spillbarhet, en unik visuell stil og en rystende historie, legger «Bioshock» listen for spillenes fremtid. 

Velkommen til Rapture, de marerittaktige restene av et utopia på havets bunn. 

Velkommen til en opplevelse som blander skyteaction med samfunnskritikk, pur underholdning med dypt alvor og kølsvart humor med en rystende sterk historie. 

Ja, det er faktisk et spill vi snakker om. 
Et spill med så mange sterke sider at det er umulig å nevne alt. 

Men vi kan i alle fall begynne med et av de sterkeste og mest minneverdige kortene «Bioshock» har på hånden. 

- Nei, nei, nei! klynker den vesle jenta mens hun fortvilet forsøker å tvinge seg ut av grepet fra to kraftige hender. 

Jeg befinner meg i kroppen til hovedpersonen i «Bioshock». 
Jeg er i Rapture, det forskrudde ekkoet fra et fristed i kunstens, industriens og vitenskapens navn på havets bunn. 

Året er 1960, og etter flere år med kamp om det genmanipulerende stoffet «ADAM» er de fleste innbyggerne enten døde, sinnssyke eller monstruøse skygger av seg selv. 

Jenta er en av mange «Little Sisters» i Rapture, skapninger som har blitt dyrket og hjernevasket til å samle «ADAM» fra de mange genmodifiserte likene som vitner om den opprivende konflikten. 

Jeg holder henne i mine armer og står ovenfor et moralsk dilemma. 
Jeg har makt til å redde henne og få en liten dose «ADAM» tilbake. 

Eller jeg kan høste store mengder av dette stoffet ut av henne, og i praksis dermed drepe henne. 

Dette moralske dilemmaet går som en rød tråd gjennom hele spillet, og valget du tar gir deg to svært forskjellige avslutninger på rundt 15-20 timers spilletid. 

Og for noen timer det er. 

Vi snakker om et spill som allerede når man skraper på overflaten er superb. 
Det Art Deco-inspirerte Rapture er en fantastisk detaljrik, interessant, troverdig og veldesignet virtuell verden. 

Lydbildet er helt enestående - det spesialkomponerte soundtracket sørger bestandig for å forsterke opplevelsene dine, og de ambiente lydene gir deg en klaustrofobisk følelse av å være fanget milevis under havets overflate. 

Spillbarheten er også fra øverste hylle. 
Du inviteres til å eksperimentere med kombinasjoner av tradisjonelle skytevåpen, diverse feller og overmenneskelige egenskaper når du skal ekspedere Raptures skremmende skapninger. 

Rapture er i tillegg et sted du kan utforske i hjel - det ligger lydlogger som utvider historien, ammunisjon, penger og mye annet i skjulte rom, lukkede skuffer og mørke kroker. 

På alle områder som berører spillutvikling som håndtverk og kunstform, er «Bioshock» det beste spillenes verden har sett til nå. 
Et monument over hvor langt dette mediet har kommet i sin fremdeles unge levealder. 

Men sjefsdesigner Ken Levine og hans særdeles kompetente team av utviklere i 2K Boston og 2K Australia (tidligere Irrational Games) har ambisjoner langt utover det visuelle og det tekniske. 

Og det er her «Bioshock» blir interessant for alvor. 

Det er her «Bioshock» med uanstrengt autoritet viser oss hva interaktiv underholdning kan være god for, og hvor mye upløyd mark denne underholdnings- og kunstformen fremdeles har. 

Spillet har nemlig en sjokkerende sterk historie. 
Måten den fortelles på sender alle som er skeptiske til dybde i spill i skammekroken. 

Jeg kan ikke si noe særlig mer, det blir som å forklare hvorfor ingen snakker til Bruce Willis i «Den sjette sansen». 

Men la meg si såpass: det dreier seg om en av spillhistoriens kraftigste, bredeste og mest bastante genistreker. 
Tro meg, du vil skjønne hva jeg snakker om når du kommer så langt. 

Og i kombinasjon med alt det andre som fungerer så bra i dette spillet, viser «Bioshock» oss både potensialet for dybde i spill, og hvor gjennomsyret dagens spillindustri er av mangel på ambisjoner i sin nervøse iver etter å appellere til flest mulig. 

OK, la meg moderere dette litt. 
Jeg er den første til å innrømme at det ikke er noe galt i å levere ren underholdning, så lenge det er snakk om kreativ og morsom spillbarhet. 
Jeg ser ikke etter dybde i «Super Mario» eller «SSX», liksom. 

Og det er definitivt rom for mer «fluffy» actionopplevelser også, jeg elsker å skyte aliens med laserpistol og å kjøre over zombier med gressklipper. 

Som i alle andre medier, er det for mye å forlange at alle spill skal være av «Bioshocks» kaliber. 
Det er langt mellom de klassiske filmene også. 

Men samtidig er det ingen tvil om at spill som vil noe mer enn å bare underholde er de som lever lengst i mitt hjerte. 
Spill som har tatt seg bryet å lage en interessant historie, spill som faktisk overrasker meg med noe totalt uventet. 

Og, ikke minst: spill som eksperimenterer med nye uttrykksformer innen interaktiv underholdning, og som har et lidenskapelig ønske om å drive dette mediet videre til hittil uante høyder. 

Eller for å si det på en annen måte: 
Jeg har nesten helt sluttet å glede meg til alle toppspillene som kommer nå utover høsten. 
Jeg mistenker at alt (med et par mulige unntak) vil blekne i forhold til «Bioshock». 

Med hånden på hjertet mener jeg «Bioshock» nå inntar plassen som et av de beste og viktigste spillene som har blitt laget til nå. 

Det er utvilsomt tidenes beste skytespill, det er sannsynligvis årets beste spill og det er kanskje også det beste spillet jeg har spilt noen sinne. 

«Bioshock» er en flengende kritikk av genmanipulering og jakten på det perfekte menneske. 
Det er en advarsel mot drømmen om det utopiske samfunn. 

Det er en rystende historie, en spennende thriller og en grøsser av rang. 
En opplevelse som kan tolkes og analyseres, en opplevelse som svir seg fast i både hjerte og hode. 

Det briljerer på alle mulige områder knyttet til spill som håndtverk og kunstform, fra en ufattelig vellaget og troverdig virtuell verden til grafikk, lyd, kunstig intelligens, våpendesign og rollegalleri. 

Og det er en heidundrende actionfest, underholdning i sin mest engasjerende form. 

Velkommen til Rapture. 

Velkommen til spillenes magiske verden. 

Slik den kan være. 

Slik den bør være. 

PS: 
Lanseres på Xbox 360 og PC fredag 24. august. 
Det er kun 360-versjonen som er testet. 
En eventuell versjon til PS3 er hverken bekreftet eller kategorisk avvist. 

Rune anmelder Bioshock - tidenes beste skytespill og sannsynligvis årets beste spill. 
