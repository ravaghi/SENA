Plateanmeldelse:Tine Thing Helseth/Kathryn Stott - «Tine» 

Gripende virtuoser. 

ALBUM: KLASSISK Tine Thing Helseth/Kathryn Stott «Tine» (EMI Classics) 

Trompetisten Tine Thing Helseth har i løpet av noen år gått fra å være en lovende og prisbelønt ungjente til å bli en helstøpt musiker med alt som trengs for å være nettopp dét. 

I samspill med pianisten Kathryn Stott leverer hun det ene praktstykket etter det andre. 
Det er både originalskrevne verker av folk som Hindemith og Enescu, og arrangerte, kjente melodier av for eksempel Rachmaninov og Puccini. 

«Tine» er ingen sviskeplate, hvis noen skulle ønske seg dét, men Helseths fløyelsmyke tone og det glitrende samspillet med Stott gjør at de to gir oss nytelse på mange plan, fra det langsomme og melodiøse til det kjappe og virtuose. 
Utgangspunktet er selvfølgelig at de to er drivende gode musikere med en perfekt match i hverandre, og dermed kan man bare glede seg over resultatet. 

BESTE LÅT: 
«Vocalise» (Rachmaninov) 
