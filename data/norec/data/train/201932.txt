TEST:Linjelekre ALFiE 

Den ser ut som en million kroner, men er heldigvis ikke så dyr. 

Vi har tidligere omtalt Roths ALFiE som en lekker liten sak, men det tok altså litt tid før vi endelig fikk slått kleptopølsene våre i den. 
Spørsmålet er selvsagt om den lever opp til sitt lekre utseende, og svaret er ja. 

Delvis, i hvert fall. 

Hva gjør den? 

Ganske mye faktisk. 
ALFiE er nemlig en kombinert FM/AM-radio med to alarmklokker, CD & DVD-spiller, samt en iPod/iPhone dock. 

Du merker kjapt at ALFiE ikke er noe billig-produkt, den lekre pianolakk-finishen er allerede nevnt, men også den tunge vekta er med på å gi et solid inntrykk. 
Vår modell ble også levert med et sett hvite hansker, en liten gimmick som vitner om eksklusivitet, selv om hanskene neppe vil bli brukt i det daglige. 

ALFiE betjenes via de trykkfølsomme menyknappene på oversiden, men det følger også med en fjernkontroll som kan brukes om du ikke orker å reise deg fra sofaen. 
Legg merke til at du også kan skifte spor på iPhonen din om du har plassert den i den innebygde dockingstasjonen. 

Dessverre er ikke fjernkontrollen like eksklusiv som selve enheten (se bildespesialen), og den kunne også hatt litt bedre respons. 

Den nevnte iPod/iPhone-dockingstasjonen er for øvrig snedig plassert på baksiden av ALFiE, og kan dyttes inn i selve chassiet når du ikke bruker den. 
Sverger du til andre MP3-spillere kan selvsagt også disse kobles til på baksiden av enheten. 

Hva med lyden? 

I en liten leilighet er vi overbevist om at ALFiE vil gjøre en god jobb, enten du skal høre på musikk, radio eller se på film. 
Det er likevel ikke til å komme ifra at lyden av og til høres litt boksete (Hi-Fi puristene der ute vil forstå hva vi mener) og sammenlignet med Zeppelin-spilleren til B&W; oppleves ikke lydbildet som like imponerende. 
Den er til gjengjeld noe av det beste vi har hørt, og også noen hundrelapper dyrere enn ALFiE. 

Legg også merke til at Zeppelineren ikke kan spille av DVD-filmer til TVen din, så her må du altså prioritere hva du er ute etter. 
Er du på jakt etter en alt-i-ett boks, og liker designet like godt som oss, tror vi ikke du vil angre. 

Prisen på Roth ALFiE er cirka 4.500, og den forhandles av NMCS. 

Minifakta: 
ALFiE spiller av DVD, CD-DA, Video CD, DVCD, CDR, CD/RW og MP3, og har følgende tilkoplinger på baksiden: Aux-inngang hodetelefon, S-Video, komposittvideo, og komponentvideo. 
