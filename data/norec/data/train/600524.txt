Forunderlig dokumentar
Storbritannia/Sverige 2012 

Regi og manus: 
Malik Bendjelloul 

Sensur: 
Tillatt for alle 

Egnethet: 
Ungdom/voksen 

En varsellampe blaffer stadig i en under denne dokumentaren: 
Kan dette være virkelig? 
Er ikke det hele en konstruksjon? 
"A faked documentary"? 
Men ens undersøkelser i etterkant viser ikke annet enn at dette faktisk er ekte vare. 
Regi og manus er ved svenske Malik Bendjelloul. 

Hør: 
På tidlig syttitall var Sixto Rodriguez en Detroit-folksinger som hadde en kort karriere som singer/songwriter. 
To Detroit-produsenter utga to album med han. 
De ble meget godt mottatt av kritikerne. 
Det ble påpekt at hans tekster var av høy kvalitet: 
Originale, dels lyriske, dels samfunnskritiske. 
Men albumene solgte ikke. 
Overhodet ikke. 
Han sang på barer, i klubber, han holdt noen konserter. 
Så forsvant han. 
Og mytene oppsto: 
Han hadde skutt seg på scenen. 
Han hadde brent seg i hjel offentlig. 
Han hadde dødd av en overdose i et fengsel. 

Hans musikk ble siden ikke å oppdrive i USA. 
Men se: 
En bootleg fant veien til Sør-Afrika og i de neste to ti-år ble han et fenomen der. 
Et fenomen og et ikon for anti-apartheidbevegelsen. 
Men selve mennesket var innhyllet i mystikk. 
Og i Sør-Afrika trodde alle at han var død. 

To fans begynte å søke etter hans spor, for å finne ut mer om ham. 
Ikke fordi de trodde han ville være i live, men for å sette sammen en form for biografi. 
Da de, omsider, fant ut at han levde i Detroit, USA, arbeidet med nedrivning av gamle leiligheter og hadde tre døtre, var det som om Elvis vendte tilbake. 
Det ekstraordinære, nesten bisarre som fulgte, var enda mer fantastisk. 
Se selv! 

Det er en både forbløffende og rørende film, iblant må en utvide ens fantasi for å ta alt sammen inn. 
Filmen er satt sammen av en rekke intervjuer med folk som på syttitallet "var noget ved musikken", som danskene sier, av gamle filmklipp, av ferske intervjuer med Sixto Rodriquez og av mennesker som var innkoblet i hans "oppstandelse". 
Pluss innslag fra hans konserter i Sør-Afrika i 1998. 
Igjen: 
Forbløffende, rørende, oppløftende. 
