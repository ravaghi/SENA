Warrior
Ukas beste film går rett på Blu-ray/DVD! 

En av årets beste filmer så langt har gått rett på Blu-ray og DVD i Norge. 

Warrior av regissør Gavin O’Connor er noe så sjeldent som et sterkt familiedrama satt i en klassisk kampsportramme. 

Skildringen av MMA, Mixed Martial Arts, gir filmen en besnærende gladiator-nerve, men det er et godt skrevet manus og flotte skuespillerprestasjoner som hever filmen mange hakk over det nivået vi er vant til at slike filmer ligger på. 

Brødre blir splittet 

Brødrene Tommy (Tom Hardy) og Brendan (Joel Edgerton) ble en gang trent i kampsport av sin far Paddy (Nick Nolte). 
Men farens alkoholmisbruk rev familien i biter og splittet brødrene. 

16 år senere kommer en bitter Tommy tilbake til faren for å ha hans hjelp til å vinne en ny MMA-turnering med stor premiepott. 

Samtidig har Brendan økonomiske problemer og legger seg i trening. 
Deres veier vil krysses og åpne gamle sår. 

Berusende og bevegende 

Warrior forsøker å bruke MMA-settingen akkurat slik Rocky brukte boksing og The Wrestler brukte fribryting. 
Resultatet er en absolutt medrivende, berusende og bevegende film. 

Det brukes generøst med tid til å sette historien, skildre hovedpersonene og tegne et bilde av hva det er som jager dem. 
Vi får forståelse av hva som rev dem fra hverandre, uten at det fortelles i detaljer. 

O’Connor gir oss hint, blikk og replikker som beskriver det vi trenger å vite om hva fortiden har påført dem av sjeleskader. 
Dette er smart historiefortelling. 

Direkte og hardtslående 

Når filmens siste akt starter, selve MMA-turneringen, brukes den som en katarsis. 

Alle motsetninger får sin forløsning, sitt klimaks. 
Volden er virkelighetstro og brutal, men virker ikke spekulativ. 

Jeg liker også hvordan brødrenes kampstil ligner deres egne personligheter. 
Tommy er direkte og hardtslående, mens Brendan bruker kløkt og sluhet. 

Presterer på topp 

Både Tom Hardy, Joel Edgerton og Nick Nolte presterer på topp i Warrior. 
Nolte ble til og med Oscar-nominert. 

Warrior er en imponerende film, og det er rart den ikke fikk kinorelease i Norge. 

Men nå er den altså ute på Blu-ray og DVD, og dette er såpass bra at jeg gjerne gir Warrior min varmeste anbefaling 
