PÅSKEKRIM:Her er det meste feil 

KRIM: 
Ideen er dårlig. 
Tempoet er svakt. 
Framdriften treig. 
Språket slapt. 

Mads Peder Nordbo: 
Jenta uten hud. 
372 sider. 
Oversatt av Erik Krogstad. 
Gyldendal. 

Åh, så trøtt jeg er av seriemordere og bestialske drap. 
Like lei er jeg av dårlige ideer, kjedelige folk, slapt språk og fortellinger som faller fra hverandre. 
Velkommen til danske Mads Peder Nordbo sin beretning om flådde og oppsprettede lik på Grønland. 

Fortellingen begynner da et gammelt lik blir funnet i breen. 
Den døde kroppen, det som er igjen av den, minner mistenkelig om flere lik fra noen tiår siden. 

Hmmm - kan det være en sammenheng? 

Hvis noen er i tvil: 
Spørsmålet er retorisk og ironisk, for selvsagt er det en sammenheng. 
Det forstår reporteren Matthew Cave, og det skjønner selv den sløveste leser. 

Resten av romanen er ikke stort bedre. 
Logiske brister finnes overalt, her er to av dem: 

Reporterhelten tror først at liket på breen er en mumifisert viking, for det påstår proffe museumsfolk som varsler en verdenssensasjon. 
Så hva gjør journalisten og hans fotograf? 
De går hjem og legger seg uten å publisere noe som helst - kan noen gi dem sparken så fort som fy? 

Og hvem blir reporterens nærmeste hjelper i jakten på sannheten alle vil skjule? 
En kvinne som nylig er er sluppet ut av fengsel etter å ha sonet en dom for fire drap - uten at vi får noen forklaring på hvorfor han stoler fullt og fast på henne. 

I tillegg skriver Nordbo virkelig dårlig, hvis vi skal stole på oversettelsen. 
Romanen er full av slappe ordvalg og upresise formuleringer. 
Vi leser at frostkalde Cave «mer eller mindre» får varmen tilbake, en tegning gjengir himmelen som «en turkis uendelighet» som «skimtes i langstrakte streif», landskapet er «formørket av de tunge skyenes og den sviktende solens skygge», og Cave skriver en artikkel om «de mørke tingene» som var gravd opp av kommunens arkiver. 
Mørke ting? 
Ting? 

Når så løsningen bare dukker opp, helt plutselig, fordi en person bestemmer seg for å fortelle, blir det bare en bekreftelse på at dette er for svakt helt fra ide til gjennomføring. 
Styr unna. 
