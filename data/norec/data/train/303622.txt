«Dansemusikk for nevrotiske hipstere»
En av høstens mest omsvermede innfrir forventingene. 

||| 

ALBUM: 
«See Mystery Lights» er den første YACHT-skiva siden Claire L. Evans ble med og dermed gjorde Jonah Bechtolt (The Blow) sitt soloprosjekt om til en duo. 
Og det er den første YACHT-skiva på DFA Records, bedre kjent som plateselskapet grunnlagt av LCD Soundsystem. 

Begge disse tingene er hørbare, men ingen av disse tingene er heller fryktelig interessante. 

Det som derimot er fryktelig interessant, er at «See Mystery Lights» er en gjennomført religiøs skive. 
Ikke av den klassiske «Jesus elsker deg»-varianten. 

Nei, YACHT beskriver seg som en trosretning såvel som et band. 
Deres spirituelle budskap - tilsynelatende slags en frihetsfetisjistisk form for new-age-holisme iblandet litt guddommelig geometri for nybegynnere - prekes via en av de minst spirituelle musikkformene i verden: 
Dansemusikk for nevotiske hipstere. 

Det er en blanding de behersker overraskende godt, og en som blør litt over i arrangementet av låtene som sådanne. 

Eksplisitt sosiale lyder (allsang, klapping) settes mot baktepper av implisitt usosiale lydfiltere og programmering. 
Eksistensialistisk frykt kombineres med nikk til Three 6 Mafia, og er man villig til å ta skiva på sine egne vilkår, henger det hele logisk sammen. 

«YACHT IS NOT A CULT.» står det på myspace-sida deres. 
At den errataen er nødvendig, sier vel det meste. 
