En behagelig reise
Skulle dette ha vært gjort i Norge, måtte det være i Bergen. 
Og det er det. 

Soft Ride er et duoprosjekt med vokalisten i Bloody Beach, Arne Håkon Tjelle, og frontmannen i Electric Eye, Øystein Braut. 
Det sier deg kanskje ikke så mye, men vi snakker i alle fall om pop i mange valører som passer for late, solfulle sommerkvelder der man ikke gidder å gjøre så mye annet enn å slappe av og nyte stunden. 

Her er korte, enkle poplåter til lengre og mer drømmende saker med en psykedelisk dimensjon i seg. 
Empire of The Sun gjør noe av det samme, men de bruker mer synth og elektroniske elementer enn Soft Ride. 
Det hele varer i 35 minutter, og åpneren heter det samme som duonavnet. 
"Soft Ride" slentrer av sted med et enkelt og programmert komp, med halvsløv vokal og mye lekkert gitarspill. 
Absolutt ålreit. 

Det låter enda bedre med den fine låten, "Red Light", og på tredjesporet, "How Deep is The Night", når duoen sitt toppnivå med et fett lydbilde og med en låt som kunne ha vært gjort av Oasis i sine velmaktsdager. 
Midtpartiet på albumet holder ikke samme nivå, og det blir ikke før mot slutten at det er grunn til å nikke anerkjennede til Soft Ride igjen; for eksempel med låten, "Light The Lanterns". 

Totalt sett er dette en behagelig reise, men man sitter likevel igjen med følelsen av at noen av låtene kunne ha blitt enda bedre med litt mer fokus og en anelse mer jobbing. 
Slik er det med mange i vrimmelen av band fra Bergen; de klarer det nesten. 
