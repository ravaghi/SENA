The Costello Show:«King Of America» 

(Edsel/Bonnier) 

Bøtter og spann - nå også i bøtter og spann 

Folk som ikke fikser Elvis Costello, har som regel følgende innsigelser: 
For mange ord. 
For mange akkorder. 
For mange plater. 
For mange sanger. 
For mange samarbeidspartnere. 
For mange sjangre. 

Legitime beskyldninger, alle som én. 
Han gjør det heller ikke lettere for seg ved måten han har valgt å behandle katalogen sin på. 
I 1995 kom en utgave av «King Of America», opprinnelig utgitt i 1986, med fem bonuskutt (samt en ekstra bonuskonsertdisk, om du var tidlig ute). 
Denne nye, med en helt egen bonusdisk, har tjueen, seks mer enn de femten på det opprinnelige albumet. 
Det spørs om ikke de ukonverterte kan slutte å lese sånn omtrent her. 

Småtragisk, for «King Of America» (utgitt under navnet The Costello Show - han holdt seg i sin tid med mange pseudonymer også) er i utgangspunktet en ideell Elvis Costello-plate for folk som tror de ikke liker Elvis Costello. 

Et utmerket sett country-influerte sanger, ypperlig fremført av amerikanske musikere som ti år tidligere hadde spilt med Den Andre Elvis. 
Costellos ubestridelige intelligens fråder fra både melodier og tekster - også bonuskuttene (juvel: 
«Having It All», skrevet for til filmkalkunen «Absolute Beginners», men ikke benyttet). 

MORTEN STÅLE NILSEN 
