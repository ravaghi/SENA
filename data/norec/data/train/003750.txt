No Strings Attached
Saftig humor og mye sjarm! 

Jeg må innrømme det kvapp i meg da jeg så at Natalie Portman skulle spille fuck buddy i en romantisk komedie mot altfor kjekke Ashton Kutcher. 

Natalie, hvordan kunne du??? 
Men resultatet er langt hyggeligere enn det behøvde å være, takket være ringrevregissør Ivan Reitman. 

No Strings Attached følger den velkjente oppskrifta på denne typen sjangerfilm, men med et friskt utgangspunkt, innslag av saftig humor og mye sjarm. 
Selv Ashton Kutcher gjør en av sine bedre roller. 

Blir knullekompiser 

Adam (Ashton Kutcher) møter Emma (Natalie Portman) og blir seriøst huka. 

Men Emma har angst for å knytte seg til noen, og er slett ikke interessert i å starte et forhold. 
Derfor foreslår hun at de skal være knullekompiser med ”no strings attached”. 

Dermed kan forviklingene starte, for alle forstår at det kun er et spørsmål om tid før denne ordningen vekker større følelser. 
Og hva da? 

Overbevisende gnist 

Jeg innrømmer det, jeg elsker Natalie Portman! 
Det har jeg gjort helt siden hun var Mathilda i Luc Bessons fantastiske Léon (1994). 

I No Strings Attached spiller hun godt i en rolle som trenger tyngden. 

Jeg har egentlig ingenting i mot Ashton Kutcher, som har vist tegn til godt skuespill i filmer som L.A. Gigolo og Personal Effects. 

De spiller godt mot hverandre, og har gnist nok til å overbevise oss om at Emma og Adam har noe stort på gang. 

Klassiske kjennetegn 

Filmen er trygt plantet i sjangeren den opererer i. 
Se etter, og du finner flere klassiske kjennetegn. 

Se også på utvalget av figurer, for eksempel Adams to kompiser. 
Den ene er den litt slitsomme nerden, den andre afroamerikaner. 
The token black guy! 

Emma har litt slitsomme kollektivboere, blant annet en som er den veldig utadvendte homoen. 
The token gay guy! 

Og så har vi den litt stygge, slitsomme dama som sikler etter Ashton. 
Ingen kan selvsagt overgå hovedpersonene i sjarme og publikumsvennlighet. 

Frekk og underholdende 

Jeg skal ikke påstå at No Strings Attached vil slå deg i bakken med fryktelig uventede vendinger, men den er morsom, frekk og underholdende. 

Den forteller søtt om frykten for kjærlighet, en frykt som slett ikke er uvanlig, og gjør at mange ikke tør satse. 

Liker du romantiske komedier, kan du trygt satse på denne filmen! 
Ivan Reitman kan åpenbart fremdeles prestere. 
