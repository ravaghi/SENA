LG 27EA83
En glimrende 27-tommer fra LG. 

Hvis det først og fremst er skjermflate og oppløsning man trenger av PC-skjermen, finnes det mange ulike og rimelige alternativ. 
Krever man derimot mer av bildekvaliteten og bedre ergonomi, samt mulighet for ekstra, praktiske egenskaper, må man ut med mer. 

Vi har tidligere testet PA279 fra Asus som er i denne høye kvalitetskategorien, nå har den også fått selskap av LG 27EA83 som vi har plassert ved siden av under testingen. 

Begge skjermene er glimrende, og det er ikke lett å finne forskjellene i bildekvalitet. 

LG27EA83 

Skjermen har et diskret design, og alle flater er matte, inkludert skjermflaten. 
Rammen måler 22 millimeter fra ytterkant til panelkant, og er altså ikke supersmal. 
På en skjerm i denne størrelsen gir det likevel et rimelig slankt inntrykk. 

Skjermen kan vippes, heves og senkes, og kan også vris på høykant. 
Den kan derimot ikke dreies til sidene. 
Stativet er solid og stødig, og består av en åpen ramme hvor stammen er festet i bakkant. 
Den har også Vesa 100-millimeter skruefester. 

Selve skjermhuset er svært flatt. 
Tilkoblingene er derfor plassert rett på baksiden, ikke i toppen av en brønn som er vanlig. 
Det gjør det mye enklere å koble til og fra kablene, uten å måtte legge ned skjermen eller foreta andre gymnastiske øvelser. 
Aberet er at den har ekstern strømforsyning. 

Spesifikasjoner 

Skjermen har følgende egenskaper: 
Panelet: 

27 tommer 16:9 format2560 x 1440 punkters oppløsningIPS-panel med LED bakgrunnsbelysning98% Adobe RGB fargepalett350 cd/m2 maks lysstyrke5 000 000:1 kontrast178 graders betraktningsvinkel vertikalt og horisontalt10-bits fargedybde6ms grå-til-grå responstidKan vise 4 x bilde-i bilde eller dele skjermen i to med forskjellig signal fra to innganger. 

Tilkoblinger: 

HDMI 1.4 DisplayPort 1.2 DVI-D3.5mm jack lyd ut3-porters USB 3.0 HUB 

Betjening 

Knappene sitter under høyre skjermkant og er av den (svært) berøringsfølsomme varianten. 
Vi opplevde flere ganger at vi kom borti knappene når vi skulle ha tak i noe som lå under eller bak skjermen. 
Dermed slo vi av skjermen eller kom inn i menysystemet, alt etter som. 

Selve menysystemet og manøvreringen i oppsettet er utmerket og svært brukervennlig. 

Skjermen kan også oppføre seg som fire forskjellige skjermer med inndelingen styrt i programvare (Windows), eller som to forskjellige enheter via to innganger. 

Bildekvalitet 

Som vi var inne på innledningsvis er bildekvaliteten svært bra. 
Sammenligner man med billige skjermer med TN-paneler er det en verden av forskjell på alle måter. 
Sammenligner man med andre kvalitetsskjermer med IPS-panel blir forskjellene mindre, og sammenlignet med tilsvarende skjermer i samme prisklasse blir forskjellene ytterst små. 

Siden vi kunne sammenligne side ved side med en tilsvarende skjerm fra Asus var vi i stand til å registrere en ørliten forskjell i skarphet og fargedybde/intensitet. 
Her var det Asus som var den foretrukne. 
Hadde vi sett skjermene på to forskjellige steder til forskjellig tid er det imidlertid stor sjanse for at vi ikke hadde kunnet se forskjellen - begge er svært gode skjermer. 

Konklusjon 

Vil du ha stor skjermflate, høy oppløsning, gode bruksegenskaper og fleksibilitet er LG27EA83 en utmerket skjerm. 

Om du bruker den til bilderedigering, video, lyd, eller bare til en stor arbeidsflate, får du uansett en glimrende skjerm som er en glede å bruke. 

LG 27EA83 
