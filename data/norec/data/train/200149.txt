Jaxx HD500
MP3-jukeboxer er ikke noe nytt, men det er hyggelig å se at produsenter stadig prøver å legge inn nye funksjoner og mer kapasitet i nye modeller. 

Apple iPod og Creative Zen er to MP3-spillere som bygger på små harddisker og rommer hundrevis av låter. 
Disse to har vært dominerende i utviklingen av slike spillere, men som sagt finnes det mange potensielle konkurrenter. 
Kvaliteten varierer, men relativt lite kjente Jaxx stiller med et produkt som definitivt er av høy klasse. 

Det største problemet blant harddiskbaserte MP3-spillere er størrelsen. 
De pleier å være ganske klumpete og tunge, og dessverre er ikke HD500 noe unntak. 
Den ligner litt på en gammeldags PDA når det gjelder størrelsen, og vekten er på 274 gram. 

Utseendemessig synes vi ikke at det er snakk om verdens peneste MP3-spiller, men den ser i alle fall funksjonell ut, og layouten på knappene er upåklagelig. 
Alt er plassert logisk og alle knappene er lett tilgjengelige. 

Når det gjelder funksjonalitet derimot, er Jaxx HD500 absolutt i toppsjiktet. 
20 GB lagringsplass er mildt sagt mye, og det skal ikke være problematisk å få plass til hele CD-samlingen på denne disken. 
HD500 dukker opp som en egen bokstav i Windows Explorer (ingen installasjon er nødvendig i Windows XP), og du kan like gjerne legge inn andre filer enn musikk og bruke spilleren som en vanlig, bærbar harddisk. 
Den kan for øvrig lese TXT-filer og vise dem i displayet. 
Ikke den mest praktiske måten å lese tekst på, men det fungerer. 
Per i dag støttes ikke norske bokstaver, men en oppgradering av programvaren som kommer i slutten av august vil inkludere ø, æ og å samt bedre formatering av teksten. 

Spilleren støtter for øvrig USB 2.0, slik at overføringen av filer går lynraskt. 
Vi flyttet hele musikkalbum på sekunder. 

Muligheter 

Du kan legge inn både MP3- og WMA-filer på HD500, det er full støtte for begge. 
Men avspilling av digitale musikkfiler er langt fra det eneste du kan gjøre 
 HD500 har innebygd FM-radio som lar deg lagre 20 stasjoner, og har temmelig godt mottak, selv når vi sitter innendørs på kontoret. 

Du kan ta opp lyd fra diverse eksterne lydkilder, som automatisk konverteres til MP3. 
Diktafonfunksjon er det også plass til. 

Med så mye plass er det ekstremt viktig å finne lettfrem til riktig låt. 
I og med at overføringen av filer foregår gjennom Windows Explorer, er det svært lett å legge inn filene dine i mapper du selv har opprettet, og kategorisere filer på denne måten. 
I menyen på spilleren finner du disse mappene svært raskt, og det er også mulig å søke etter første bokstaven i navnet på filen. 

Brukervennlighet 

Menybetjeningen bød i våre øyne på ingen problemer. 
Ved å trykke på Menu-knappen bytter du mellom oversikten over tilgjengelige låter eller selve menyen. 
Du navigerer rundt ved å bruke et scrollehjul, og det hele er løst meget praktisk. 
Oversiktlige menyvalg lar deg aktivere radio eller opptak, og du kan naturligvis stille inn på detaljer som avspillingsmodus, lydinnstillinger, display, språk og mye annet. 
Vi er generelt imponert over hvor enkelt det er å bruke spilleren og navigere rundt. 

Lyd 

Lydkvaliteten er selvfølgelig essensiell, og her leverer HD500 varene. 
Først og fremst ble vi positivt overrasket over de gode øretelefonene, som lages av Sennheiser. 
Dessuten er lyden som kommer ut av selve enheten meget god, og du har nok av muligheter for justering. 
Det er flere forhåndsinnstilte EQ-oppsett, og du kan selv fikse på bass- og diskant-nivåene om du føler for det. 
Vi synes Ultra Bass-innstillingen holdt i massevis. 

Konklusjon 

Selv om HD500 er ganske stor og tung, er det en meget komplett digital musikkspiller som gjør mye annet enn å bare spille musikk. 
Den er svært enkel å bruke, installasjonen går lynkjapt, det er lett å finne frem til låter og lyden er topp. 

Ikke minst er prisen meget hyggelig for en såpass avansert maskin  hos importøren Xenses kan du kjøpe den for 2.899 kroner inkludert moms. 

HD500 er ikke den mest bærbare spilleren i verden, men har du behov for masse musikk du kan ha med på flyet, toget eller i bilen, er det en tilnærmet perfekt løsning. 
Og om ikke lenge kommer den også i 40 GB utgave 
