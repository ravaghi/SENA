Fremtidsgrøss fra Kristiansand
Jørn A. Jensen lykkes langt på vei med elleve noveller i en sjanger der Bing & Brinsværd til nå har vært kongene på haugen. 

Jørn A. Jensen (født 1953), fra Kristiansand, debuterer med en novellesamling i science-fiction-sjangeren. 
Elleve fortellinger av ulik lengde gir både noen riss og noen grøss der de åpner dører til en ukjent men ikke uvarslet fremtid. 

Vi møter mennesker som lever på restene av et samfunn som er gått til grunne. 
Her er mennesker som er fraktet til andre og fjerntliggende planeter i det store eksodus, evakueringen av milliarder ved hjelp av enorme romskip styrt av blekksprutaktige vesener med uant intelligens, og vi møter noen av de få som ble igjen. 
Noen ganger møter vi mennesker som vi blir i tvil om, hvor mye mennesker er de egentlig, og hvor mye av dem er kunstig, hvor mye er hologram og hvor mye er kybernetikk. 

Mange av fortellingene er godt skrudd sammen og godt fortalt. 
Noen ganger er de i overkant konstruerte og av og til skorter det på språklig eleganse. 

Tittelnovellen «Gjenkomst» er problematisk. 
Fortellingen «eksisterer inntil videre av uklare fragmenter, som halvt erindrede drømmer» heter det. 
Og så fortelles det at «Vi» ser og opplever sånn og sånn. 
Dialogen oppleves som kunstig, og det fragmentariske i denne novellen blir til slutt bare til utydelighet. 

Torolf Elsters fantastiske dommedagsskildring fra 1953, «Morgen i Eilert Sundts gate» går langt utenpå denne. 
Den lengste fortellingen, «Sergei», gjør inntrykk og er nok den jeg vil huske lengst. 

I novellen «Udødelighet» har noen utvalgte mennesker fått tilgang til bortimot evig liv. 
Når skuespilleren Hans Pressel omkommer i en bilulykke, i et fremtidens trafikksystem der ulykker er eliminert, mistenkes det et mord. 

Halvveis i novellen introduseres skuespillerens stand in, John Stallemo. 
Leseren kan ganske raskt trekke den slutning at det er han som er morderen, selv om det vel egentlig er meningen at det skal komme som en overraskelse til slutt? 
Det forekommer noen få språklige svakheter som forlaget burde ha rettet opp. 
