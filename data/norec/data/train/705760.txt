Det ekte Spania
Kokebok: 
Jon Berg pirrer både reiselysten og ganen med denne flotte hyllesten til Madrids matkultur. 

Jon Berg og Rodrigo Belda 

Smak spansk 

223 sider 

Gursli Berg 

Det skal noe til å ikke kjenne at det rykker i både reisefoten og smaksløkene i møte med Jon Bergs mat- og reisebøker. 
Denne gang har han besøkt Madrid, og gir oss et strålende møte med spansk mat og måltidskultur. 
Han har funnet fram til både skjulte perler og mer kjente steder i den spanske hovedstadens yrende restaurantliv, og har lurt en rekke gode oppskrifter ut av ulike restaurantfolk. 
I tillegg har han fått kyndig hjelp av kokken Rodrigo Belda, som til daglig jobber som kjøkkensjef på Delicatessen Tapasbar i Oslo. 

Tapas har blitt et noe utvannet begrep blant mange nordmenn, og brukes gjerne om alle typer småretter. 
Her gir Berg oss en grundig innføring i hva disse små rettene opprinnelig er, ledsaget av oppskrifter som er lette å følge. 
Vi ga oss i kast med skinkekroketter, patatas bravas med tomatsaus, albondigas og en enkel tortilla, og alt slo godt an hos både store og små. 

Spansk mat er imidlertid mer enn tapas og paella, og Berg guider oss med stødig hånd og smittende apetitt gjennom alt fra enkle retter med få ingredienser til mer avanserte og tidkrevende kreasjoner. 
Vi får også tips til viner som passer til rettene, tips til spennende barer man kan oppsøke etter at restaurantbesøkene er unnagjort, samt et knippe oppskrifter på ulike drinker som er i skuddet for tiden. 

Som de fleste andre storbyer, har Madrid et visst innslag av folk fra andre kulturer. 
Dette gjenspeiles også i byens restaurantscene, og det skinner også igjennom i flere av oppskriftene. 
Dette vitner om en forfatter som har evnen til å skildre matkulturen slik den er i dag, i stedet for å strebe etter det såkalt opprinnelige. 
Resultatet er en vital og spenstig bok som etter alt å dømme vil bli utgangspunktet for mange gode måltider. 
Og muligens en mattur til Madrid. 

Les flere kokebokanmeldelser her: 
