Spillanmeldelse:«TV Superstars» 

(VG Nett) 
Det begynner å bli en god del «konkurrer-i-diverse-sprø-minispill»-spill i hyllen min nå. 
«TV Superstars» er ikke en av stjernene. 
Men det er tålelig gøy. 

Ideen er for så vidt original nok: 
Spillet er lagt opp som et realityshow for hele familien, der det gjelder å bli stjernen i showet og dermed rik og berømt. 
Eller: 
Det er ikke ett realityshow, men «fem-i-en» de presenterer. 

Alle kan gjenkjennes fra TV: 
Japansk TV-show, kokkekamp, oppussing, modellkonkurranse, skuespillerkniving. 
Jo bedre du gjør det, jo større er sjansen for å bli rik og berømt og se seg selv figurere i media. 

Aller først lager du bildet av deg selv - du kan til og med legge inn en liten replikk. 
Dette er faktisk litt morsomt i seg selv. 
Det minner meg om slik vi forestilte oss «Virtual Reality» en gang i tiden. 
Deretter er det tilbake til 2000-tallet, og den store reality-verdenen. 

Litt av årsaken til den labre karakteren, er at det føles ut som om jeg har gjort dette så mange ganger før: 
Kuttet opp grønnsaker, rengjort en vegg på tid, vasket bilen korrekt. 
Likevel: 
Det er enkelte av småspillene som er originale og morsomme også. 

Min favoritt er veggen i det japanske TV-showet. 
Kanskje de heller skulle laget et helt spill, basert på dette? 
Move-kontrolleren egner seg perfekt til den delen der man skal sikte på veggen, og kjapt gå i positur for å komme seg gjennom de uthullede figurene. 

Andre øvelser er bare slitsomme og ensidige, som den der man skal løpe på et digert hjul og forsere hindringer underveis. 
Det hadde vært bedre hvis man skulle løpt på stedet. 
Når man heller skal gjøre raske, gjentagende bevegelser med armen og får melkesyre etter noen sekunder, virker det meningsløst og kjedelig. 

Litt frustrerende blir det av og til også - og småkomisk. 
Som da jeg hadde pusset opp en hel leilighet og var riktig så fornøyd med meg selv - og damen som bodde der bare trakk likegyldig på skuldrene. 

«TV Superstars» er du nødt til å spille sammen med andre. 
Alene er det som å spille Ludo med seg selv. 

PS: 
Du må ha Playstation Move for å spille dette spillet. 

TV SUPERSTARS Plattform: 
PS3 (Move) Genre: 
Partyspill Alder: 7 Utvikler: 
SCE Cambridge Studio Utgiver: 
Sony 
