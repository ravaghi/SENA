Alpinlig
Endelig svinger det av alpinspill. 
Men klarer «RTL Alpine Skiing» å ta opp konkurransen med det glimrende «Ski Racing 2005»? 

På papiret er «RTL Alpine Skiing» imponerende: 
Masse løyper basert på sine virkelige utgangspunkt, mulighet til å finjustere smøring, teknikk, utstyr og mye mer, samt solid støtte for flerspiller - både i sofaen, i lokalnettverk og over Internett. 

I praksis er spillet derimot så og si meningsløst. 

Forrige uke anmeldte jeg det glimrende «Ski Racing 2005», som treffer alpint-spikeren på hodet med fantastisk skifølelse, herlig portsetting og relativt nøyaktige kopier av virkelighetens alpintløyper. 

Det føles rett og slett som profesjonell alpint gjør i virkeligheten, en bragd jeg ikke kan få sagt nok pent om. 

«RTL Alpine Skiing» feiler miserabelt på alle disse punktene: 
Løypene ligner knapt på originalene i det hele tatt, portene er satt av noen med total mangel på praktisk kunnskap om alpint som sport og skifølelsen er fullstendig fraværende. 

I steden for å vekke vage drømmer om å være på landslaget i alpint, slik «Ski Racing 2005» gjør, fremprovoserer «RTL Alpine Skiing» mentale bilder av fulle dansker i Hemsedal. 

Spillet har i tillegg så mange innstillinger og valgmuligheter å forholde seg til at det lille som eventuelt finnes av spillbarhet drukner. 

Etter den flotte hoppspill-serien til RTL, hadde jeg forsåvidt et håp om at den tyske TV-kanalen hadde grep om alpint også. 

Men det har de ikke. 
Dette er ikke alpint. 
Det er ubrukelig «slim-slam» (spytt det ut med en foraktelig mine, og du skjønner hva jeg mener). 
