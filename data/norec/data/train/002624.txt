Gledespiken
Stadionformatert galskap, store hits, og harry. 
Miley Cyrus gjorde akkurat det man forventet i Telenor Arena. 

I krysningspunktet mellom kompromissløs nastyness, kalkulert opprør og vellykket underholdning finner man Miley Cyrus i hennes Bangerz-turné, som har funnet veien til Telenor Arena. 
Historien til rabbagasten er velkjent: overgangen fra Disney-prinsesse til ledende poprabulist på stjernehimmelen - og hitlistene - har vært markant. 

Artisten med det store, bankende hjertet for popfrieri, fest og, øh, faenskap, jobber hardt i kveld og har hjertet utenpå de dristige antrekkene. 
Og det viser seg at hun kan synge live. 
Men bør jeg bli brydd, eller bør jeg bare bli begeistret når 21-åringen med den nasale stemmen ligger på ryggen på en gullfarget bil og dasker seg selv på underlivet før hun spiser dollarsedler under “Love Money Party”? 
Det blir en merkelig kombinasjon. 

Mange spor fra fjorårets relativt kritikerroste Bangerz-album er på setlisten, og hun frir til de aller skeptiske med både Dolly Parton- og The Beatles-cover innimellom egne låter - selv om hun bommer totalt på coverversjonen av “Lucy In The Sky With Diamonds”. 

I den i overkant av to timer lange konserten får man se blant annet marerittaktige kosedyrkostymer, hyppige kostymeskifter, Cyrus som spytter vann på publikum fordi “it`s so fucking hot in here”, tresifret antall fucking-fraser, og ikke minst en flyende pølse som hovedattraksjonen sitter på samt en ulv på over ti meter. 
Blandingen av stadionformatert hedonisme og et oppriktig ønske om å nå ut med sine velproduserte, klubbete r&b- og pophits, må applauderes. 
Og det er få artister, om ingen, som tør å være så vulgær som Miley Cyrus. 
I alle fall i denne størrelsen. 

Det overrasker litt at hun varierer såpass i løpet av showet. 
Hun briljerer med stemmeprakten titt og ofte, men plutselig virker det som om Cyrus mister konsentrasjonen og begynner å loke bort sporene. 
Men popstjernen lander på designerskoene når konsertens to siste spor, “Wrecking Ball” og “Party In The U.S.A.”, blir spilt opp. 
Med andre ord får man spektakulære scener, en god sangstemme, ispedd en stor porsjon harry fibre når Miley Cyrus underholder oss i kveld. 
Mer eller mindre akkurat som forventet. 
