En dreven entusiast
Verdig hyllest av en engasjert stringswingveteran 

23. januar var det 100 år siden gitaristen, og stringswing-legenden Django Reinhardt ble født. 
Reinhardt var en av jazzens første virkelige virtuoser på sologitar, og har siden sitt gjennombrudd hatt stor innflytelse på gitarister og musikere i og utenfor jazzen. 

Med tre fingre igjen på høyrehånden etter en brannulykke, utviklet han sin helt særegne teknikk for solospill, som senere har blitt hyppig kopiert og videreutviklet i generasjonene etter ham. 
Jubileet ble feiret i Oslo, med en to dager lang Djangofestival, som ble startet av Jon Larsen for nøyaktig 30 år siden. 

Larsen har vært en av stringswingtradisjonens største forkjempere i Norge, med oppstarten av Hot Club de Norvége, Hot Club Records og Djangofestivalen som noen eksempler på dette. 
Nå blir også han feiret, med en fullspekket samleplate med musikk utgitt i perioden 1993 til 2009. 
Larsen er tydelig opptatt av at fascinasjonen med Reinhard ikke skal ende opp i musikalsk stagnasjon. 

Innimellom de akustiske sporene på platen er det også elektriske innslag fra Zappa-prosjektet «Strange News From Mars». 

En totalt ny verden lyd-og spillemessig, gjør at dette skiller seg loddrett ut fra resten av materialet på utgivelsen. 
Keyboard og marimba, med en slepen Los Angeles produksjon gjør ørene noe forvirret når man nettopp har hørt strykekvartetter og gladspretne akustiske gitarsoloer. 
Samtidig aner vi også en vågal musikalsk visjonær bak dette. 

Det blir feil å si at Larsen tar Reinhardt tradisjonen i helt nye retninger, men han tar til tider med seg tradisjonen i nye rom og uttrykk. 
Det er vakkert og virtuost, og levner ingen tvil om at Larsen har en helt umiskjennelig musikalsk fortellerevne som det er vanskelig å definere. 

Soloene er alltid inspirerte og uttrykksfulle, og det ligger alltid en varme og barnslig glede i opptakene, som lett smitter over på lytteren. 
Platen inneholder hele 20 spor, og gir en mektig smakebit på hva Jon Larsen står for. 

STEPHAN MEIDELL 

Enig med vår anmelder? 
Si din mening 
