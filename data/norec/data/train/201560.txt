Magnetic Air
Kanskje den beste tastaturløsningen vi har testet til iPad Air 

De fleste som skal jobbe med tekst på et nettbrett sliter. 
Skal du skrive mer enn noen få setninger, og i tillegg redigere og flytte på tekst, er det for mange klønete å bruke berøring. 

Altså trengs det et tastatur. 

Mange løsninger 

Vi har testet mange forskjellige løsninger til iPad og andre nettbrett. 
Felles for de fleste er at de kommuniserer trådløst via Bluetooth, som er helt standardisert på tvers av plattformer og apparater. 

iPad og andre iOS enheter har ikke støtte for mus, så du er fremdeles henvist til å bruke fingrene til å manøvrere i operativsystemet, mens nettbrett med Android eller Windows har støtte for mus, og du får en PC-aktig brukeropplevelse. 

Denne løsningen fra A-WAY er det nærmeste vi har sett hvor kombinasjonen iPad og tastatur blir som en svært lett og liten bærbar PC. 

Magnetic Air 

Her har vi et tastatur som er skreddersydd til iPad Air, det passer ikke til andre nettbrett. 
Men det smarte er hvordan iPad passer inn i den hengslede dokken. 
Du skyver ganske enkelt iPaden inn, og det er akkurat passe trangt. 

Magnetene holder den på plass, og et mykt belegg gjør at det ikke blir riper i glass eller bakstykke. 

Du kan justere vinkelen etter behag, og vektfordelingen i tastaturdelen gjør at den ikke kommer ut av balanse og bikker bakover. 

Fire små gummiføtter holder den på plass på underlaget. 

Tilkoblingen er trådløs via Bluetooth 3.0, og dette fungerte helt uten problemer. 
Tastaturet går automatisk i dvale etter 15 minutter uten aktivitet. 
Når du klapper sammen kombinasjonen går den i dvale umiddelbart, og våkner igjen så snart du trykker en tast. 

Tastaturet er litt smalere enn et standard tastatur, nødvendigvis på grunn av bredden på en iPad Air. 
Tastene er gode, med passe anslagsdybde og definert treffpunkt. 
Det er ikke av de helt lydløse, men dette kan du i stor grad kontrollere selv. 

Nede i venstre hjørne finner du Fn-tasten, akkurat som på et MacBook-tastatur. 

Det eneste vi ikke liker er at slettetasten (backspace) er i minste laget. 

Du finner et godt utvalg av funksjonstaster på tastaturet, som gir deg mange snarveier. 
Styring av lys- og lydstyrke, hjemskjerm, søkefelt, og helt til høyre en slettetast som sletter tegnet mot høyre. 
Den eneste hurtigtasten vi ikke fikk til å virke var snarveien til nettleseren. 

Ingen lading 

Tastaturet lades med en micro USB-kabel, og varer i lang tid, mange ganger lenger enn iPad Air-en det er tilknyttet. 

Det er ikke mulig å lade iPad Air fra batteriet i tastaturet, slik som med andre tastaturløsninger for eldre iPad-modeller fra samme produsent. 
Vi antar dette er gjort for å spare vekt og for å gjøre hele konstruksjonen så tynn at den matcher iPad Air i tykkelse. 

Tastaturet veier 527 gram alene, og altså 996 gram sammen med iPaden. 

Konklusjon 

Dette er den beste tastaturløsningen vi har sett til iPad Air. 
Konstruksjonen gjør at du kan behandle nettbrettet som en liten bærbar. 
Det hele sitter solid sammen, er lett å åpne og lukke, og funksjonene er på plass. 

Det er likevel fortsatt svært lett å ta ut selve iPaden når du ikke ønsker å bruke tastaturet. 
Skal du bare surfe på tog eller bane er det ikke mange ekstra manøvrer som må til, det er bare å dra den ut. 
Det er ikke like enkelt som å ta den ut av vesken på egenhånd, men enklere enn å åpne et futteral eller ta av et tastatur formet som et lokk. 

Prisen er 799 kroner. 
Mer info hos distributør A-way. 

Sjekk også disse tastaturene som vi har omtalt tidligere: 

Takk til A-Way for utlån av produktet. 
