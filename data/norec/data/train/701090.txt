Moro for it-erne
Først til det ideologiske: 
Harrison Ford ble aldri laget for å bli banka av en engelskmann med asparges-armer. 
Paul Bettany er en effektivt mimikkfri skurk, men han burde ikke slåss. 

«Firewall» har fått mye kjeft for at den er forutsigbar, og det er sant, men det er også 17.mai-feiringa. 
Chicago-mannen Ford er et klassisk kjøretøy, og han trenger nesten ikke manus for å engasjere. 
Når data-utpresserne tar familien hans, blir Harrison mer ulvete enn noensinne, og stemmen hans låter som når dyre hvitevarer går i stykker. 

Kidnapperne vil at han skal hacke seg gjennom egen banksikkerhet og stjele elektroniske sedler fra eliten. 
Det gjør han med dings og mp3-spiller. 
Mye uforståelig skjer, IT-folka vil nikke fraværende, men så tar hovedpersonen en Ransom-Gibson og tøffer seg behagelig opp. 
Fra da av er filmen virkelig forutsigbar. 
Men hva så? 
Ingen ville ha likt bedre at manusforfatterne tok en motorveivending sånn at hele familien døde og Ford skiftet kjønn og ble salatrister eller salsablander. 

Filmen foregår i Seattle, som er en litt fjern del av Rogaland og presenterer det været vi får framover. 
