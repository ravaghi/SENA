Spillanmeldelse:«Super Mario All-Stars» 

(VG Nett) 
Nintendo feirer «Super Mario Bros»-seriens 25-årsdag på forutsigbart vis: 
Ved å gi ut spillene nok en gang. 

240 millioner. 
Det er det totale antallet solgte «Super Mario Bros»-spill til nå. 
Et imponerende høyt tall, naturligvis, og man skal ikke kimse av betydningen denne serien har hatt på spillenes verden. 

Manges spillinteresse ble født nettopp her. 
Det var her hele plattformgenren ble formet. 
Og det var her Marios status som superstjerne startet. 

Men suksessen er også et resultat av det man kan kalle en snedig forretningspraksis av Nintendo: de samme spillene selges om og om igjen til nye formater. 
Både til helt nye spillere, og til spillere med plutselige anfall av nostalgi. 

NES-spillet «Super Mario Bros» fra 1985 er eksempelvis også solgt på både Game Boy Color, Game Boy Advance og WiiWare og blir også tilgjengelig på den kommende 3DS-konsollen. 
I tillegg til at det var med i samlepakken «Super Mario All Stars», som nå også har blitt tilgjengelig på Wii. 

Her får du «Super Mario Bros», «Super Mario Bros 2», «Super Mario Bros 3» og «Super Mario Bros: The Lost Levels» i en samlepakke som også inneholder et lite historie-hefte og en CD med musikk fra serien. 

Hvis det er rundt tjue år siden du har hatt befatning med disse spillene, er det relativt stor sannsynlighet for at gjensynet vil bli varmt og hjertelig. 
Det er nesten forbløffende hvor godt spillbarheten holder seg, særlig «Super Mario Bros 3» er farlig nære perfekt den dag i dag. 

Samtidig har det tross alt skjedd ting siden den gang. 
Retro-forelskelsen er det vanskelig å konkurrere mot, men rent spillbarhetsmessig finnes det gode alternativer. 
Opptil flere bedre alternativer, til og med. 

Men det skulle nå egentlig bare mangle. 
25 år uten progresjon ville vært trist. 

SUPER MARIO ALL-STARS Plattform: Wii Genre: 
Plattform Alder: 3 Utvikler: 
Nintendo Utgiver: 
Nintendo 
Mer info 
