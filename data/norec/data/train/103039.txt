Test av Alfa Romeo Giulietta:Sosial italiener 

Alfa Romeo er kanskje verdens mest sosiale bilmerke. 
I likhet med motorsyklister og bussjåfører hilser «Alfisti» på hverandre. 

«Alfisti» er det Alfa-elskerne kaller seg. 
Hadde Volkswagen-sjåfører vært like sosiale seg imellom hadde de konsekvent hatt kun en hånd på rattet. 
Det er solgt 12.665 VW i Norge så langt i år, i samme periode er det solgt 359 Alfaer. 

Alfa er med andre ord til Volkswagen det pasjonsfruktsorbet er til sjokoladefondant, det litt utradisjonelle valget. 

Skal man ha seg en ny bil i Golf-klassen, er det enkelt å la valget falle på bilen som gir den navnet. 
Og det er ikke et dårlig valg. 
Tyskerne lager gode biler, men etter noen dager i en Giulietta kommer du til å skjønne at det gjør italienerne også. 

Sprinten til hundre tar 9,4 sekunder, og du må jobbe med turtallet for å utnytte de 120 hestene i den 1,4 liters motoren. 
Dreiemomentet er 206 newtonmeter ved 1750 newtonmeter, og du bør ikke dukke så langt under dette om du vil hente det beste ut av motoren. 

Dessuten finnes det andre motoralternativer dersom pengene sitter litt løsere. 
Blant annet får man den med 170 bensin- eller dieselhester. 
På toppen finnes det en 235 hesters variant for spesielt interesserte med tykk lommebok. 

Andre som har prøvd Giulietta har argumentert med at den virker litt nervøs, men det er en vanesak. 
Den er riktignok litt mer livlig enn for eksempel en Golf, men i svingene henger den som en klegg. 
Stoler man på at den sitter er det en morsom kjøreopplevelse. 

Ved bykjøring og på dårlig underlag er sportsunderstellet testbilen var utstyrt med i overkant stivt. 

Man kan velge mellom tre forskjellige kjøremoduser med en hendel ved girspaken. 

«D» står for dynamic og er den mest sportslige settingen, da skjerpes gassresponsen, styringen blir tyngre, og elektronikken mer avslappet. 
I «N» som står for normal oppfører den seg svært så sivilisert og er tilpasset normale forhold. 
«A» står for All weather, og er en funksjon for glatt føre som kan være nyttig på vinterstid og ved bykjøring. 

Giulietta er kanskje en morsom bil, men den er ikke en perfekt bil. 
Der tyskerne gjerne setter funksjon foran form tenker italienerne motsatt. 
Giulietta er for eksempel ikke den mest romslige bilen på markedet. 

Bagasjerommet rommer 350 liter som i en Golf, men med nedfelte bakseter har Golfen 1350 liter med boltreplass mens Giulietta eieren må klare seg med 1045. 

I kupeen er det plass til fire voksne og en halvvoksen. 
Det er ikke mengder med benplass til de bak, men nok til at man kan sitte der selv om man måler over 180 på strømpelesten. 

At Giulietta har utseendet med seg råder det ingen som helst tvil om. 
Det er ikke ofte man opplever å få tommelen opp fra fotgjengere når man venter på grønt lys, men det skjer gjerne litt oftere når man kjører italiensk. 

Bak rattet har man det ellers aldeles utmerket. 
Foruten komfortable seter med god støtte er det oversiktlig instrumentering og ellers ganske ryddig og fint. 

Røde sømmer og sportspedaler er ekstrautstyr som anbefales, det bidrar til totalinntrykket. 

Problemet til Giulietta heter Golf. 
For rundt samme pris får du en sprekere Golf som tross alt er en god bil. 
Likevel, er du i markedet for en nye bil i denne klassen fortjener Giulietta en sjanse. 
Så ta deg en prøvetur før du bestemmer deg. 

Alfa Romeo Giulietta 1,4 TBI 120HK Sport 

FØRERMILJØ: 
Gode seter, ryddig og pent førermiljø. 

KJØREEGENSKAPER 
De 120 hestekreftene er ivrige, men den kunne med fordel hatt noen flere. 
Sitter godt på veien. 

FAMILIEMILJØ Plass til fire og en halv, ikke den mest romslige bilen. 

MILJØ CO-2 utslipp på 149 gram er litt i høyeste laget. 

SIKKERHET Fem stjerner hos EuroNCAP. 
Den nest høyeste totalscoren noensinne. 

PRIS Bra bil til en bra pris. 
Mye moro for pengene. 

Å EIE 
Den kommer nok til å holde seg noenlunde godt i pris. 
Det er ikke for mange av dem på markedet. 

DESIGN 
Det er vanskelig å la være å smile, dette er en flott bil. 

GJENNOMSNITTLIG POENGSCORE: 5 
