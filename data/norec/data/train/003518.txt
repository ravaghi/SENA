Monsters vs. Aliens
animert action for store og små. 

”Monsters vs Aliens” fra Dreamworks er en morsom og velprodusert animasjonsfilm for hele familien. 
Det er det ingen tvil om. 
Samtidig føles den kanskje en smule for kalkulert. 

Det er som om noen har sittet i et møte og tenkt: 
”barn elsker monstre, barn elsker romvesener, la oss slå dem sammen for dobbel effekt”! 
Filmen følger et ganske konvensjonelt spor, og vil være nok for å holde konsentrasjonen til de små ved like, samtidig som de voksne heller ikke rekker å kjede seg. 
Men dobbel moro blir det ikke. 

Meteor og bryllup 

En meteor treffer Susan like før hun skal gifte seg. 
Et mystisk stoff i meteoren får henne til å vokse seg kjempestor, bryllupet går i vasken og hun blir satt i fangenskap sammen med flere andre hyggelige og hemmeligholdte monstre, nemlig geléklumpen B.O.B., Dr. Kakerlakk, Missing Link og gigantlarven Insectosaurus. 
Men de må alle frem i lyset når jorda blir angrepet fra verdensrommet. 
Romskurken Gallaxhar vil nemlig ha tak i stoffet som gjorde Susan til gigant. 

Storslagne actionscener 

Figurene er søte nok, historien raser av sted i ulastelig tempo, og filmen har noen storslagne actionscener som kanskje kan virke i voldsomste laget for de aller minste. 
Men jeg liker at ”Monsters vs Aliens” gir oss animert underholdning i stor skala. 
Du får blant annet en minneverdig sekvens fra Golden Gate-brua og en eksplosiv finale som jeg håper du får hørt via et skikkelig lydanlegg. 

Pek og hyllester 

Det har etter hvert blitt veldig vanlig å kombinere voksne elementer inn i familiefilmer for å gjøre kinobesøkene overlevbare for foreldre. 
”Monsters vs Aliens” inneholder mange små pek og hyllester til andre sci-fi- og romfartsrelaterte filmer som blant andre ”The Fly”, ”The Blob”, ”E.T.”,”Dr Strangelove”, ”Alien”, ”The Fly” og ”Independence Day”. 
Sånt er gøy å spotte for filminteresserte voksne, mens barna har nok action å holde seg fokuserte med. 

Ingen nyskapning 

Men jeg har noe å utsette på filmen, og det er at den nettopp gjør det samme som så mange andre har gjort før. 
Det er ingen nyskapning å spore her, ingen vilje til å ta sjanser, slik som Pixar gjorde med ”Wall-E”. 
Vi trenger flere enn Pixar til å brøyte ny vei innen data-animasjon. 
Det kuleste med ”Monsters vs Aliens” er at den vises i 3D i enkelte kinoer. 
Jeg så den i 3D, og kan melde at effekten er mer imponerende enn selve filmen 
