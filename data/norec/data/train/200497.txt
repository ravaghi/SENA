Lingo iRis
Dobler batterilevetiden og gir deg både DAB- og FM-radio. 
Særlig imponert ble vi imidlertid ikke, etter å ha testet produktet. 

En av kritikkene som ble rettet mot DAB-systemet da det ble introdusert, var at det var strømkrevende, noe som kanskje må ta noe av skylden for at det ikke er flust av håndholdte DAB-radioer og mobiltelefoner med støtte for DAB i markedet. 
Men hvis DAB-funksjonalitet kan bakes inn i et ekstrabatteri til mobiltelefonen, se - da kan det blir interessant. 

Det er nettopp den norske leverandøren av telekom- og elektronikkprodukter, TT Micro har gjort med produktet Lingo iRis. 
Dette skal ifølge selskapet være den eneste batteripakken på markedet som også forvandler iPhone 4 til en DAB-radio. 

Dobler levetiden 

Batteriet på 1500 mAh er integrert i produktet, og skal ifølge TT Micro praktisk talt doble batterilevetiden på telefonen. 
Du skyver ganske enkelt iPhone 4 inn i produktet, og knepper lokket på plass. 

Deretter får du beskjed om at du må installere en tilhørende app fra App Store, DAB GO!, som sørger for at du kan ta i bruk funksjonaliteten. 

Denne app-en sørger også for at det interne batteriet i iPhonen automatisk lades opp igjen takket være batteriet i Lingo iRis når nivået kryper ned mot 20%. 

Mange funksjoner 

App-en inneholder grensesnitt for å håndtere DAB, DAB+ og FM-radio, men gir også ekstrafunksjoner som MP3-spiller, YouTube-avspiller og nettradio (Shoutcast). 
Alle disse tre funksjonene er imidlertid allerede standard på iPhone, men her er dette samlet i én og samme meny. 

Her ser du bilder fra menyer og funksjoner: 

Antenne er imidlertid ikke innebygd, her benyttes hodetelefonledningen, som for anledningen må kobles til en 3,5" minijack-kontakt i bunnen og ikke i toppen av telefonen. 
Både telefon og Lingo iRis lades gjennom en USB-kabel med micro-USB-kontakt mot produktet, så lenge det er koblet på telefonen. 

I bruk 

Vekten er 64 gram, og gjør at iPhone nesten dobles i tykkelse til 1,7 cm. 
Dette merker du godt både i lomma og når du holder telefonen. 

Selv om vi har sett løsninger som har vært langt dårliger designet, er det ikke mye igjen av den opprinnelige iPhone-elegansen. 

Da vi først testet Lingo iRis satt vi i et kontorlokale i Oslo sentrum. 
Vi skannet gjennom DAB-nettet, og iRis fant alle aktuelle uten problemer. 
Ved avspilling viste det seg imidlertid at det både hakket og stotret. 
Langt bedre gikk det med FM-mottakeren. 

Deretter bevegde vi oss ut på gateplan, og nå var mottaket langt bedre. 
Det forsvant imidlertid i ett sett inne på Oslo Sentralstasjon. 
Det samme skjedde så snart vi var gått ombord i toget. 
Det er ingen tvil om at Lingo iRis burde hatt en kraftigere DAB-mottaker. 

Men ankepunktene våre stopper ikke der. 
For det første går det ikke an å ha programmet kjørende i bakgrunnen mens du gjør andre ting på telefonen. 
Du kan heller ikke justere volumet med knappene på siden av telefonen, du må bruke skjermen. 
Og befinner du deg andre steder enn i hovedskjermen, har du ingen mulighet til å justere den. 

Og hva skjer om du får inn en telefon? 
Joda, du hører ringelyden i hodetelefonene, musikken toner ned, men deretter blir det stille. 
Lyden rutes til den interne høyttaleren i telefonen, og ikke til hodetelefonene, slik de ville ha gjort med normal minijack-tilkobling. 

Vi stiller også store spørsmålstegn ved flere av de øvrige funksjonene i DAB GO!-app-en. 
Du har en MP3-spiller, men denne kan kun spille en liste med sanger som du plukker fra biblioteket på telefonen, og har ingen sorteringsmuligheter eller andre innfallsvinkler. 

Og hvorfor krever Shoutcast-nettradiotilgang at du er tilkoblet WLAN, mens langt mer båndbreddekrevende YouTube-videoer kan kjøres med største selvfølgelighet? 

Konklusjon 

Hvis det er lenge mellom hver gang du befinner deg i nærheten av en strømkilde kan dette produktet komme til nytte. 
Den delen av funksjonaliteten er OK. 
Noen anbefaling fra oss får det imidlertid ikke, til det er listen over ankepunkter for lang og vond. 
Prislappen på nesten 900 kroner er også etter vår mening for høy. 

Takk til norsk distributør TT Micro for utlån av produktet. 

Tekniske spesifikasjoner: 
Frekvensdekning: 
FM 87.5 ~ 108 MHz og DAB 174.928 ~ 239.200 MHz Hodetelefonuttak: 
3,5 mm (kompatibelt med 16-32 Ohm) 
Antenne i hodetelefonene Størrelse: 12,5 x 6 x 1,6 cm Vekt: 
69 gram Apple-app: 
DAB GO! 
