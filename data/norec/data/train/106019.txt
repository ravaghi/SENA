PRIMA PAUS
Hvem andre enn Ole Paus kan skrive en slik veldedighetsang på stående fot uten å bli klam? 

Norge har fått oppfølgeren til artistdugnadene «Sammen for livet» og «Venn» - denne gang til inntekt for jordskjelvofrene på Haiti - og egentlig burde Paus vært utpekt til veldedighets-Norges hoffpoet for lenge siden. 
For Ole Paus er trolig det største medmennesket med det rauseste hjertet i hele artist-Norge. 

«Alle vet hva som skjedde, men ingen vet hva som skjer» sang han med sprukken stemme under gallaen i Operaen sist helg. 
På den studioinnspilte singlen synges ordene av Askil Holm, men uansett åpnes hjertet momentant i et klassisk Paus-refreng som lokker lytterne til å ta hverandre i armene og vugge inn i en samhørighet som forhåpentlig får folk til å åpne lommeboka. 

Anmeldelsen fortsetter under bildet 

For det er nettopp godfølelsen av samhold som gjør denne sangen nær perfekt, ikke låtens øvrige kvaliteter. 
Men valserefrenget gjør deg direkte glad, samtidig som du får denne rare følelsen av å stå sammen for noe viktig, slik de deltakende artistene her tydeligvis også har følt. 

Der Jay-Z i samspill med Rihanna, Bono og The Edge fletter inn politisk kritikk i sin ferske veldedighets-sang, satser Ole Paus på empatien. 
Og får det til. 
Det enkle og direkte er ofte det beste, tross alt. 

«Den stilleste timen» ble urfremført under «Dugnad for Haiti» i Operaen søndag kveld. 
Se fra konserten og intervjuer. 
