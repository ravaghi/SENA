Science fiction for små
Regi: 
Robert Shaye. 
Genre: 
Familiefilm. 
Nasjonalitet: 
Amerikansk. 
7 års aldersgrense. 

MED: Chris O'Neil, Rhiannon Leigh Wryn, Timothy Hutton, Joely Richardson, Rainn Wilson, Kathryn Hahn. 

Småskummelt om barn som redder verden. 
Igjen. 

HANDLER OM: 
Søsknene Emma og Noah finner en mystisk boks fylt med noe som ser ut som leker, blant annet en kanin som viser seg å hete Mimzy. 
Gjenstandene i boksen gir barna evner utover det vanlige, og Emma hevder at Mimzy snakker til henne. 
Både foreldrene, en lærer, og endog FBI fatter etter hvert mistanke om at noe er i ferd med å skje. 
For egentlig kommer boksen fra framtida, og Mimzy bærer med seg et viktig oppdrag. 

DOM: 
Her blandes fascinasjon for vitenskap og symboler med dystre framtidsvisjoner, gåteknekking og en dash terrorfrykt. 
Filmen bygges sakte opp og er til familiefilm å være relativt dialogdrevet. 
Det spilles lenge på stemninger heller enn på de store, spektakulære hendelsene (selv om de kommer, de og). 
Spesialeffektene har fine estetiske kvaliteter; det lekes med lys og vakre mønstre, framtidas teknologi ser ut til å være preget av det glitrende, skimrende og vindspillaktig klingende. 
Stemningen er snikende, og ved i hvert fall ett tilfelle vil nok filmen få både de mindre og de større til å rykke bakover i setene i forskrekkelse. 
Samtidig er tempoet hakket for lavt og somlete til at fortellingen bergtar helt. 

Det er noe skummelt med begavede barn som med overjordisk ro forteller deg om universets hemmeligheter. 
Angeliske, syv år gamle Rhiannon Leigh Wryn har i rollen som Emma akkurat denne allvitende roen over seg. 
Det er morsomt hvordan hun går fra å være den irriterende lillesøsteren til å sette den mer breiale storebroren ut på sidelinja. 
Den alternative, Tibet-frelste læreren og hans likesinnede forlovede er også artige figurer, som stilles opp i skarp kontrast til de streite foreldrene som ikke skjønner noen ting før ungene bruker telekinese på frokosten deres. 
Filmen er insisterende i sitt budskap til barna: 
Den vil fortelle at planeten er vakker, at den er i ferd med å ødelegges, at barn kan redde framtida og at de ikke kan stole på de voksne på dette punktet. 
«Den siste Mimzy» vil ganske sikkert treffe strengene hos en rekke bekymrede, oppegående unger med interesse for naturfenomener, magi og teknologi. 
Dem er det mange av, og en kan jo håpe at denne filmen ikke drukner fullstendig i Harry Potter-rusen. 
