Koret på Botsen & Henning Kvitnes
Bortkomne julestjerner 

De innsatte i Oslo Fengsel 
- Botsen for innvidde - har ingen praktstemmer og holdes kontrollert i tømme av dirigent Charlotte Fongen, men de utstråler et uvørent og levd liv som passer perfekt inn i dette konseptet, og det konseptet er så originalt og flott at vi med en gang forstår at Erik Hillestad står bak. 

Kvitnes har ingen englestemme selv. 
Hans raspende og ru vokal har blitt slitt etter en og annen gammel rennestein, den også. 
Haldenseren gir troverdighet til prosjektet, både menneskelig og musikalsk. 

Musikalsk, ja. 
Her er det gjort en liten genistrek ved å hente inn doldislegendene Larry Campbell (Bob Dylan m.fl.) og Brady Blade (Steve Earle, Emmylou Harris m.fl.) som gir «Bortkomne julestjerner» en kledelig drakt av amerikansk folkemusikk. 
Det er nok å nevne den slepne New Orleansswingen i «Deilig er den himmel blå» eller David Lindleyreggae'en i «Mary's Boychild» for å hinte om hvor originale arrangementene her er, istedenfor utslitte teflonversjoner av like utslitte juleklassikere. 

Det er de som har levd livet som er best til å formidle livet, også i førjulstider. 
Du hører dem her. 

BESTE LÅT: 
«Harde tider» 
