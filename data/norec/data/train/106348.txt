Akon: «Konvicted»
(SRC/Universal) 

GENRE: 
R&B 

Akon er OK . 

Aliaune «Akon» Thiam er ikke snau; nå har han lagt beslag på både første- og andreplassen på Billboard-listen. 
Det hjelper selvsagt at de to låtene gjestes av henholdsvis Snoop Dogg og Eminem, og slikt besøk får man ikke uten en viss merittliste. 
I Norge er Akon mest kjent for fjorårets kjempehit, «Lonely» - den med smurfestemmen, du vet. 
Heldigvis er det ikke noe slikt på hans andre album. 

Derimot er det rikelig av det nettopp Snoop Dogg titulerte sin forrige plate: R&G - «rhythm & gangsta». 
Hvilket vil si R&B tilsatt styggprat rett fra gangstarapskolen. 
Ganske harry til tider, og man tar seg i å ønske at Akon kunne brukt sin fabelaktige stemme til noe litt mer utfordrende. 
Han er opprinnelig fra Senegal, og har den tiltalende nasale knekken som ofte kjennetegner afrikanske vokalister. 

Men det er i all hovedsak ganske kostelig svart pop, dette. 
Akkurat så snuskete som man kan forvente av en mann med tre koner. 

ANBEFALTE KJØP: 
«Smack That», «Mama Africa», «Gangsta Bop» 
