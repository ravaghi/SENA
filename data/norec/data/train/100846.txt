PostScriptum:«Prophet: 
Deny» 

Post Recordings/Musikkoperatørene. 
GENRE: 
POP 

Romklangoverdose. 
Denne oslokvartetten vant en nyopprettet pris i forbindelse med årets Spellemannpris, hvor premien besto av en opptreden foran den bransjefylte salen - mens kameraene hvilte, vel å merke. 
Forhåpentlig fikk bandet mange gode råd fra pampene etterpå, for det kan de saktens trenge. 

PostScriptums debutplate høres ut slik norske band med internasjonale ambisjoner ofte gjorde for 15-20 år siden: 
Som en blek voksenutgave av a-ha, vokalist med gedigent Harket-kompleks inkludert. 
Låtene deres har for så vidt en del for seg, men de druknes konsekvent i svulstig føleri og store, hule stadionrockfaktor. 

Med riktig hjelp kan det bli noe vettugt av dem; i mellomtiden kan «Prophet: Deny» arkiveres under «ikke spesielt lovende». 

Anbefalt kjøp: 
«Sailor». 
