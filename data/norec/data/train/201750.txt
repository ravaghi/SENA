Belkin Fastfit Keyboard Case
Bra tastatur-deksel for iPad 2, 3 og 4. 

Det finnes etter hvert en mengde tastaturløsninger for iPad, og enkelte er smartere enn andre. 
Personlig har vi sansen for løsninger som gjør det enkelt å sette iPaden opp som en slags mini-laptop med enkle grep. 

Når tastaturet i tillegg fungerer som et deksel, begynner det å bli interessant. 
Logitech er for eksempel kjent for sitt Ultrathin Keyboard Cover, som har et spor over tastene man setter iPaden i. 

To vinkler 

Belkin har en tilsvarende løsning i sitt Fastfit Keyboard Case, men denne har to spor istedenfor ett. 
Disse vinkler brettet forskjellig, og dermed får du litt mer fleksibilitet enn de fleste andre, tilsvarende tastaturer. 

Sporene er imidlertid ikke utstyrt med magnet. 
Det hadde ikke gjort noe om dette var på plass, det ville gitt en litt mer "sammensveiset" følelse. 

Helt bakerst sitter et magnetklips som sammen med gummiforinger over og under tastaturet holder brett og tastatur i hop når du slår dem sammen. 
Samtidig slår naturligvis også skjermen seg av, og det hele minner sterkt om en minibærbar. 

Under tastaturet sitter fire gummiføtter: 

Totalt blir vekten på ganske nøyaktig 1 kg, der tastaturet utgjør 350 gram. 

Bluetooth 

Kommunikasjon mellom brett og tastatur skjer trådløst via Bluetooth. 
Tastaturet har innebygd batteri som lades via USB, for eksempel koblet til en PC. 
Kabel følger med, men ikke adapter for nettstrøm. 
Du kan for eksempel bruke adapteren som følger med iPad-en. 
Vi har ikke målt hvor lenge batteriet holder, men varigheten framstår som betydelig. 
Etter en uke med mye bruk har vi ikke behøvd å vie det en tanke. 

Selve tastaturet har en relativt normal utforming med hensyn til plassering av taster. 
Vi liker at «å»-tasten er like stor som de andre, noe som ikke er tilfelle på Logitech Ultrathin Keyboard, og som blant annet medfører at vi ofte taster feil. 
En del spesialtegn har byttet plass, men dette blir neppe noen utfordring for noen. 

Det som imidlertid kan bli en utfordring er at tastene er små, og mindre enn de hadde behøvd å være. 
Caps Lock og venstre Shift-tast er etter vår mening altfor store, noe som har gått ut over ergonomien. 
I starten skrev vi rett og slett mye feil (vi bruker touch-metoden). 
Det er ikke bare fordi det er trangt her, men også fordi responsen til tastene ikke er like bra som på de beste tastaturene i klassen. 
Det skal imidlertid legges til at det gikk vesentlig bedre etter en tids bruk, så litt tilvenning må altså påregnes. 

Over tastaturet sitter en rekke hurtigtaster, og mange av disse har vi virkelig sansen for - som for eksempel markér venstre/høyre/alt, låse-knapp og styring av musikkavspilling. 

Konklusjon 

Det krever litt tilvenning, men Belkin Fastfit Keyboard Case er absolutt et bra og relativt rimelig tastatur for iPad 2, 3 og 4. 
Hvis du skal skrive mye anbefaler vi deg imidlertid å velge et tastatur der normaltastene er litt større. 

Og hvis du synes en mappe-løsning med innebygd tastaur er smartere, bør du sjekke ut vår test av disse to produktene. 

Belkin FastFit Cover (Nordisk) 
