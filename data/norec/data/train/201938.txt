Panasonic LumixDMC-FX60 

Panasonic-kameraet er det eneste i testen som ikke kommer med norsk menysystem, men det er slett ikke vanskelig å betjene. 
Skjermen har imidlertid litt etterslep, noe som merkes spesielt når det brukes i dunkel belysning. 

Kameraet byr på god vidvinkel (tilsvarende 25 mm), og har et gjennomsnittlig lyssterkt objektiv. 

Videoopptakene i dagslys blir meget bra, kanskje i overkant oppskarpet vil enkelte mene, vi synes ikke det gjør noe. 
Også lydkvaliteten viste seg å bli bra. 
Innendørs- og kveldsoptakene har langt mindre støy enn både Nikon og Casio, men viste seg å bli litt for mørke med standardinnstillingene. 
Ved å aktivere funksjonen "intelligent exposure" ble det imidlertid langt bedre. 

FX60 er imidlertid det eneste kameraet som ikke tilbyr zooming overhodet i videomodus. 

For øvrig et godt kamera med gjennomsnittlig utvalg av funksjoner. 
Batterilevetiden er testens beste (360 bilder mellom hver lading). 
Totalt holder dette til en solid firer på terningen. 

Bilder og video lagres til minnekort av typen SD(HC) (Secure Digital), og ett minutts HD-opptak beslaglegger rundt 219 MB med standard innstillinger. 
