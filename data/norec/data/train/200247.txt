SW: Knights of the Old Republic
Ryktene er sanne: 
Dette spillet er det beste Star Wars-baserte tittelen på mange år, og du må spille det hvis du har en XBox. 
Vil du vite nøyaktig hvorfor, fortsett å lese! 

Lovordene haglet da Knights of the Old Republic ble sluppet i USA tidligere i sommer. 
Oss europeere måtte dessverre vente helt frem til nå for å få prøvd dette glimrende spillet 
 men heldigvis var ventetiden verdt det. 
Knights of the Old Republic er noe av det beste som har kommet på XBox noensinne, et av de beste Star Wars-baserte spillene, og et fantastisk rollespill i seg selv. 

LES OGSÅ: 

Det er Bioware som står bak Knights of the Old Republic 
 de samme folkene som har gitt oss spill som Baldurs Gate og Neverwinter Nights. 
Rollespill er altså noe de kan, men Star Wars-baserte rollespill er likevel noe nytt. 
Mange har mer eller mindre avskrevet Star Wars-fenomenet (de to siste filmene har fått blandet mottakelse, og spillene som har kommet de siste årene har også vært ujevne). 
Derfor blir det ekstra flott å se et spill som kan måle seg med det beste George Lucas har fått til på film. 

Stemning til tusen 

Knights of the Old Republic er plassert hele 4.000 år før filmene, altså ingen Luke Skywalker eller keiser Palpatine. 
Godt tenkt av Bioware, det viser at spillet kan stå på egne bein uten å være avhengig av de kjente karakterene. 

Bakgrunnen for spillet er konflikten mellom den onde Sith-ordenen og republikken, som støttes av Jedi-ridderne. 
Du spiller en soldat (kjønnet velger du selv på begynnelsen av spillet), som havner midt i denne intergalaktiske krigen da skipet du befinner deg på blir angrepet av Sith-styrkene. 
Du og en annen av republikkens soldater klarer å rømme, og havner på Taris, en planet dekket av en enorm by. 
Den første oppgaven er å finne den unge Jedi-kvinnen Bastila, og komme deg vekk fra Sith-okkuperte Taris. 
Historien tar oss videre til Jedi-senteret på Dantooine, og etter hvert havner vi på Wookie-planeten Kashyyyk, ørkenverdenen Tatooine og steder som Manaan og Korriban. 

Historien i spillet er lang, dyp og meget involverende. 
Selv om det hele begynner litt tregt (Taris-delen av spillet kan være litt småkjedelig), får plottet kjapt fart og du vil bli sittende klistret til TV-skjermen time etter time. 
Grunnsteinen i historien er ganske klassisk (det er en slem Sith-leder som skal ta over galaksen og du må stoppe ham), men det hele er så velskrevet, fullt av overraskelser og involverende interaksjon med andre personer, at totalt sett liker vi spillet bedre enn mange av filmene. 

Personene vi møter i spillet representerer et bredt spekter av raser som hører til Star Wars-universet. 
Selv om spillet foregår lenge før filmene og ikke inneholder noen av de kjente karakterene, treffer vi likevel Wookies, Jawaer, Sand People og Hutts  og det gjør at kontinuiteten med filmene blir bevart. 
Det viktigste er imidlertid at spillet er fylt med Star Wars-stemning, i langt høyere grad enn noen av Star Wars-spillene vi har spilt i det siste (kanskje med unntak av Rogue Leader). 

Jedier og droider 

Underveis i Knights of the Old Republic vil du få selskap av flere andre personligheter. 
Det er flere Jedier som slår følge med deg, noen mennesker, noen representanter fra andre raser og et par droider. 
Samtlige har sine styrker og svakheter, og alle har en historie å fortelle. 
Derfor er det viktig å prate med dem en gang i blant for å vite hvilket forhold de har til deg og hverandre. 

Droiden HK-47 skiller seg ut som den absolutt morsomste å prate med, med sine voldsforherligende kommentarer og negativ innstilling til alle levende organismer. 
Du kan til enhver tid ha med deg to stykker, mens resten må finne seg i å vente om bord på ditt skip, Ebon Hawk. 
Du kan når som helst returnere til skipet for å bytte ut de du har med deg. 

Et svært viktig element i Knights of the Old Republic er hvor du står i forhold til Kraften. 
Det er opp til deg hvorvidt du sverger til den lyse eller mørke siden, og du står stadig vekk foran valg som definerer din personlighet. 
Om du er hjelpsom og høflig, eller aggressiv og brutal, avgjør hvilken side av Kraften du havner på, og har stor innvirkning på spillets gang, hvordan andre forholder seg til deg, og dine muligheter i kamp. 

Spillbarhet 

Knights of the Old Republic byr på mange titalls timer med kvalitetsspilling. 
Som rollespill flest, har også Knights of the Old Republic uttalige sidehistorier og små oppdrag du kan utføre i tillegg til hovedplottet. 
Mange av disse er overraskende gode, og gir deg et dypere innblikk i livet og forholdene på de forskjellige planetene og galaksen som helhet. 

Kamp er selvsagt også et meget viktig element i spillet. 
Møtene med fiendene er en blanding av turbasert og sanntid, og ditt ansvar består av å velge hvilken fiende du vil angripe og hvordan. 
Det hele styres gjennom en meget oversiktelig meny der alle dine valgmuligheter med hensyn til angrep, spesialangrep, bruk av Kraften og forsvar er listet opp. 
Kampsystemet fungerer svært bra i våre øyne, og krever ikke spesiell kunnskap om rollespillsjangeren. 

Knights of the Old Republic er på mange måter et svært tilgjengelig spill. 
Mange av de typiske rollespillvalgene som å bygge og oppgradere din karakter kan gjøres automatisk av datamaskinen. 
Meget hendig for de som ikke har lyst å fikle med statistikker og tall. 
Så, med andre ord, det er bare å utforske, snakke med alle, sørge for å bygge opp karakterene og nyte den flotte historien. 
Klassisk rollespill altså, fremført på en feiende flott måte og plassert i et univers alle elsker. 

Teknologi 

Vi har knapt ett negativt ord å si om spillbarheten i Knights of the Old Republic, men det eneste som trekker litt ned er grafikken. 
Den er absolutt ikke dårlig, men det er klart at både spillermodellene og interiørene er ikke så detaljerte som i mange andre spill. 
Noen av omgivelsene er ekstremt pene (Dantooine og Tatooine, for eksempel), mens noen har enkle teksturer som minner mest om tidlige PlayStation 2-spill. 
Men for all del, når selve spillet er så bra, kan vi tilgi at grafikken er litt ujevn. 
Uansett er ikke dette vi tenker på mest når vi spiller Knights of the Old Republic. 

Lyden er derimot svært imponerende. 
Utviklerne har naturligvis hatt tilgang til hele lydbiblioteket til LucasArts, så lyssabel-lydene og droidpipingen høres veldig troverdig ut. 
Det vi liker svært godt er at Bioware har laget egen musikk til spillet, og bruker de klassiske John Williams-stykkene sparsomt. 
Det beviser at de ikke trenger å benytte de velkjente Star Wars-symbolene for å lage et godt spill 
 Knights of the Old Republic klarer fint å stå på egne bein. 

Konklusjon 

Hva mer er det egentlig å si? 
Hvis du ikke har kjøpt Knights of the Old Republic enda, løp til nærmeste butikk med en gang. 
Du trenger ikke en gang å være Star Wars-fan, for dette spillet er tilgjengelig for alle. 
Det er også såpass enkelt å komme i gang med at de med lite rollespill-erfaring ikke trenger å være redd for å bli forvirret av for mange tall. 

Topp historie, masse spillbarhet og Star Wars-stemning til tusen gjør Knights of the Old Republic til et av årets må ha-kjøp for alle XBox-eiere. 
