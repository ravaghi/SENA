Kobert:«Glowing» 

(Norcd/Musikkoperatørene) 

Stødig og lekende debut fra trøndertrio. 

Ikke helt jazz, ikke helt pop - men trondheimsbandet Kobert kombinerer på usedvanlig elegant vis de to musikalske genrene og skaper et nytt og helt særegent uttrykk som både behager og leker med ørene dine. 
Ingrid Lode har en stø og uanstrengt stemme, samtidig som hun stadig overrasker med vokale avstikkere, og sammen med tangentspiller Daniel Buner Formo og trommeslager Erik Mylander pensler hun ut luftige og stillfarne, men like fullt ytterst kraftfulle lydbilder. 

På debutplaten «Glowing» har Kobert tonesatt dikt av den amerikanske 1800-tallspoeten Emily Dickinson, pluss at de har oversatt en sang av Mari Boine til engelsk. 
Her er det altså mye fint å lytte til på flere plan. 
En riktig spennende og appetittvekkende debut med andre ord. 
