Gullregn
Trenger First Aid Kit førstehjelp på tredjealbumet «Stay Gold»? 

ALBUM: 
Før jeg begynte å lytte til de svenske countrysøstrene Klara og Johanna Söderbergs tredjealbum «Stay Gold», fikk albumtittelen og minnet av jentenes stemmer meg til å tenke på to ikoniske popkulturscener: 

Nummer én: 
Å se ungdomsklassikeren «The Outsiders» fra 1983 på video og høre skjøre ungdomshjerter gå i tusen knas rundt meg når en døende Johnny sier «Stay gold, Ponyboy. 
Stay gold». 

Nummer to: 
Å se Youtube-klippene av Patti Smith, rød i kinnene og rørt til tårer, etter at First Aid Kit covret «Dancing barefoot» på Polar Music Prize Awards i 2012. 

Så da er blir jo spørsmålet: 
Er det disse følelsene søstrene ønsker å få fram med sine klassiske vokalharmonier og solide americana-komposisjoner på «Stay Gold»? 

Som de har sagt er veldig inspirert av Townes Van Zandt, Ryan Adams og Kate & Anna McGarrigle? 

Den godtriste melankolien? 

Følelsene som får hjertet til å blåse viltert av gårde som en bunt med tumbleweed? 

I så fall: 
Hvorfor i all verden blir jeg ikke rørt? 

Joda. 
Den er vakker, vokalflettingen. 

Dyrket fram gjennom år med søstersynging. 

Og jada, låtene er velkomponerte, spilt inn sammen med produsent Mike Mogis og Omaha symfoniorkester og Nate Walcott fra Bright Eyes, noe som gir dem et bredt, mangefasettert og kompakt uttrykk. 

Det er mer monumentalt og større enn tidligere. 

Og de kommer sikkert til å imponere gjennom festivalsommeren. 

Men likevel: 
Hvor er hjertesmerten? 

Kan det være slik at vokalharmoniene denne gangen ikke klarer å kamuflerer mangelen på gromlåter? 
På levd liv? 

I «The Outsiders» handler uttrykket «stay gold» om å beholde uskylden, å ikke la voksenlivets utfordringer korrumpere deg. 

Kanskje søstrene Söderberg rett og slett har mistet sin ungdommelige sjarm? 
