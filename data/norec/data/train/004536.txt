Avengers: Age Of Ultron
Man blir litt koko i hodet av denne filmen. 

Mer av alt er av og til litt for mye. 

Avengers: Age Of Ultron hamrer konstant action inn i en to timer og 21 minutter lang film, og etterlater meg i en nummen tilstand, der de umiddelbare minnene er full av digitale eksplosjoner og hardtslående helter som fyker forbi retina. 

Denne filmen er overlesset av alt, i håp om at alle vil bli truffet av noe. 
Og det er mange ting som morer, underholder og imponerer, samtidig som det ligger en interessant tematikk bak. 

Men man blir litt koko i hodet av det. 

Må unngå jordas undergang 

Utganspunktet for filmen er dette: 
Avengers-gjengen, Iron Man (Robert Downey Jr.), Thor (Chris Hemsworth), Captain America (Chris Evans), Black Widow (Scarlett Johansson), Hulk (Mark Ruffalo) og Hawkeye (Jeremy Renner) får tak i Lokes septer. 

Tony Stark og Bruce Banner vil bruke septerets kraft til å skape Ultron, en kunstig intelligens som skal avlaste Avengers og sikre fred. 
Men noe går galt, og plutselig må Avengers kjempe mot Ultron for å unngå jordas undergang. 

Filmen kaster oss rett inn i en heseblesende actionsekvens i en øst-europeisk skog, som legger lista for resten av filmen. 

Regissør Joss Whedon og hans stab, som i følge rulleteksten teller om lag 4000 personer, bruker enhver anledning til å skape så mye smell som mulig i hver eneste filmrute. 

Ofte resulterer dette i halsbrekkende action, som oftest av den åpenbart digitale varianten, men like ofte er det så mye informasjon som formidles at man bare rekker å registrere halvparten. 

Mange wow-øyeblikk drukner i de neste 20 wow-øyeblikkene. 

Emosjonell dybde 

Heldigvis er det dyktige skuespillere som fyller rollene, og de bruker de få vinduene de har til rådighet til å gi figurene emosjonell dybde. 

Særlig utforskes forholdet mellom Black Widow og Hulk videre, samtidig som vi får innsikt i Hawkeyes private sfære. 

Figurene må også takle situasjoner, der de må innse at de ikke bare er en del av løsningen, men også problemet. 
Regissør Joss Whedon veksler effektivt mellom storslått helteaction og mer intim figurutvikling. 

Marvel befester sitt verdensherredømme som leverandør av de aller største superheltfilmene. 
Det er kanskje derfor handlingen foregår over hele verden? 

Iron Man besøker til og med Oslo, der skuespiller Ingvild Deila har en kort replikkveksling med Robert Downey Jr. 
Bare synd at hovedstaden vår aldri synes. 
Jeg skulle gjerne ha sett Iron Man i piruett over Operaen! 

Men publikum får det de kommer for å se. 
Spørsmålet er bare om de får en overdose? 
Avengers: Age Of Ultron forsøker nemlig å gjøre alt samtidig, og det hender jeg tenker den kunne ha gjort mindre og vært bedre. 

Men denne filmen var aldri ment å være et intimt, lite kammerdrama. 
Dette er en eneste lang popcornfest! 
