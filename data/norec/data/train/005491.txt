Problemfri kjærlighet
Anna of the Norths nye singel "Someone" har en drømmende sound, men mangler litt ekstra krydder. 

Anna fra Gjøvik aka Anna Of The North har allerede sluppet to singler i 2017, sist i rekken var den utrolig catchy "Lovers". 
Nå er den produktive dama tilbake med en ny singel i det drømmende synth-universet hun har operert i siden gjennombruddet med "Sway" i 2014. 

En low-key kjærlighetserklæring tar form i det Anna tar fatt på "Someone". 
"I don`t need to find another lover" hvisker Anna mens hun i neste øyeblikk blir akkompagnert av en forlokkende koring, og det blir tydelig at Anna allerede har funnet en hun vil tilbringe tiden sin med. 
Det er en gjenkjennelig følelse - å nærme seg noen mer og mer, og føle på at de forstår deg mer enn noen andre. 

Låten flyter fint på drømmer om at det finnes noe mer i vannkanten, men jeg skulle gjerne ønsket meg mer dybde bak de vakre tankene. 
Hvor en tvilen, og skjærene i sjøen? 
Eller kanskje det ikke finnes noen angst eller tvil for denne "Someone"? 

Teksten er skjør og til tider kommer den faretruende nær porselen. 
Når Anna synger "I´m only human baby, need someone to come and save me" glir vi litt over i en klisje av typen romantisk scene fra en 80-talls film, men den drømmende sounden redder oss inn på trygt farvann igjen. 
Synthen flyter lett rundt den svale stemmen til Anna, og det er nesten litt rart hvor godt instrumentene passer sammen med Annas vokal. 
Låten smelter på tungen, men den mangler det lille ekstra. 

"Someone" bikker litt over i det anonyme, og byr dessverre ikke på noen særlige store høydepunkter. 
Selv om refrenget fenger og synthen sitter, blir det en litt for enkel struktur til å la seg rive helt med. 
Men låten byr på vakre bilder av to mennesker som bader i et hav av forelskelse, og "Someone" vil varme godt opp i den kalde, norske sommeren. 
