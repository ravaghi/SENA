Drama på kunstisen
Det er ikke så mange som kan si at livet deres har blitt til en dramakomedie, men det kan Tonya Harding. 

I, Tonya 

USA 2017 

Biografi/drama/komedie 

Regi: 
Craig Gillespie 

Manus: 
Steven Rogers 

Skuespillere: 
Margot Robbie, Sebastian Stan, Allison Janney, Paul Walter Hauser, Julianne Nicholson, Bobby Cannavale, Mckenna Grace 

Aldersgrense: 
Ikke oppgitt 

Egnethet: 
Ungdom/voksen 

«I, Tonya» handler om den kontroversielle kunstløperen, som rett før OL på Lillehammer i 1994 ble mistenkt for å ha leid folk til å ødelegge sin rivals (Nancy Kerrigan) kne. 
I tillegg til den kontroversielle episoden, får vi også se oppveksten hennes, og får en større forståelse for hvorfor det endte slik det gjorde. 

På mange måter er filmen en sort komedie, men lite er endret for dramatisk, eller komisk effekt. 
De virkelige personene var faktisk så lite smarte, noe klippene som vises på slutten av filmen beviser. 
I hovedrollen finner vi Margot Robbie («Suicide Squad», «The Wolf of Wall Street») leverer sin beste prestasjon så langt i karrieren, som Hardings trippel axel med perfekt landing, og gir flere dimensjoner til en person vi kun har sett på én måte gjennom media. 

Regissør Craig Gillespie klarer kunststykket å balansere det humoristiske med det tragiske. 
Fortellergrepet med å bytte på fortid og nåtid og la hovedpersonene være fortellerne fungerer også bra, og bidrar til økt nærhet til både historien og karakterene. 
For de av oss som husker hendelsen, er det ekstra interessant. 
Det er som å bli transportert tilbake i tid. 
