Et aldri så lite antiklimaks
EDM-fenomenet Kygo låtdebuterer. 

LÅT: 
Bergensartisten Kygo har allerede hatt et fantastisk år. 
At Chris Martin fra Coldplay slår på tråden og vil jobbe, sier noe om hvor listen er lagt for Kyrre Gørvell-Dahll, som han egentlig heter. 

Selv om 23-åringen fremdeles har til gode å gi ut originalmateriale, er han av mange omtalt som vårt største håp til å sette Norge på EDM-kartet. 
Med 80 millioner avspillinger på nett, er det i alle fall liten tvil om at interessen er der. 

Med Kygos etervarmende remix av Seinabo Seys «Younger» i mente kjennes det første møte med Kygo som låtskriver som et aldri så lite antiklimaks. 
Der hvor han har hatt stor suksess med å gi etablerte låter et anstrøk av noe eksotisk og drømmende, er det noe litt tafatt ordinært over «Firestone». 

Mest av alt låter det som litt blodfattig electro house som gjerne nådde sitt klimaks for et par år tilbake. 
Vokalinjene til Conrad er i overkant forutsigbare og mangler et skikkelig hook som biter fra seg. 

Ellers får man de obligatoriske take off-partiene som garantert vil gjøre nytten på gulvet, men som fremstår hakket for velprøvd til å si noe på radio. 

Kollegaen i øst, Avicii, har gjort enorm suksess med sin sjangeroverskridende EDM-lek. 
Kygos tropical house kjennes enn så lenge som hakket for konform og lite frigjort til å skape den samme typen entusiasme. 
