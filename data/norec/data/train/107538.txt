Sex-revolusjonæren
Regi: 
Bill Condon. 
Med Liam Neeson, Laura Linney, Chris O'Donnell, Michael L. Bash, Tim Curry, Timothy Hutton, John Lithgow, Peter Sarsegard. 
Amerikansk. 
Biografisk drama. 
11 år, egnet ungdom/voksne. 

Sterkt og tydelig portrett av mannen som revolusjonerte verdens syn på sex. 

Alfred C. Kinsey (1894-1956) het mannen, professor i biologi og opprinnelig insektsforsker. 
Nokså tilfeldig på 30-tallet ble han en slags uoffisiell - senere offisiell - seksualrådgiver ved Indiana University. 

Da (som nå) var stadig det aktuelle spørsmålet: 
«Hva er normalt?». 
Professoren kunne nok antyde. 
Men han visste ikke - ingen visste. 
Og med en nidkjærhet kanskje bare en insektsforsker kunne fremvise, gikk han og hans team i gang med kartlegging av det seksuelle landskapet i USA. 

Resultatene slo ned som en atombombe - først med hans bok om mannlig seksualitet i 1948, fem år senere om kvinnene. 

Plutselig visste man: 
At misjonærstilling-sex i forplantningens tjeneste (hva det moralske USA anså som det eneste godtagbare) var en ytterst liten del av befolkningens sex-utøvelse; at homoseksualitet var alt annet enn unormalt; at skalaen mellom hetero- og homotendens er flytende i en enda større gruppe; at oralsex er vanlig (skjønt fortsatt ulovlig i et utvalg amerikanske stater, selv innenfor ekteskapet, selv i dag). 

I det hele tatt: 
Hele den kunnskapsbanken om den seksuelle virkelighet vi i dag tar som en selvfølge, var på mange måter én manns verk. 

Kinsey som person var vanskelig. 
Av og til umulig, skal vi tro filmen. 
Hans lidenskapelige forskning og enøyde tro på opplysning står i grell kontrast til at følelser, romantikk og emosjonell empati var han så å si blank på. 
Blank! 

Det skapte enorme problemer. 
Ikke minst innad i forskergruppen, der han skal ha oppmuntret til - og interessert deltatt i og observert fra - løssluppen seksuell eksperimentering. 
Da sjalusi og konfrontasjoner ble utløst, ble han, utrolig nok, forbauset. 

Men også utad: 
At hans forskning provoserte, var han klar over. 
Men at den ikke øyeblikkelig valset over enhver moralske overveielse, var han ikke i stand til å fatte. 

«Kinsey» er en storartet - om enn kanskje vel skjematisk - biografi. 
Kanskje var mannen totalt skjematisk selv? 
Laura Linney som hans prøvede hustru - men varme støttespiller, bringer dog et velkomment bidrag av noe mer menneskelig. 

Jo da, dette er en filmbiografi av dimensjoner! 
