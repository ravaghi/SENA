Årets beste bøker anmeldt av Emil Otto Syvertsen
Dette er de tre bøkene Emil Otto Syvertsen synes er best av dem han har anmeldt i 2017: 

1. 
«Skada gods» 
Forfatter: 
Tore Renberg 

Roman 

Tredje bok i Tore Renbergs Teksas-serie holder hva de to foregående har lovet. 
Den er bare enda litt villere, litt mer fascinerende og engasjerende. 
Fortelleren holder et voldsomt tempo og har en språklig kraft som blender. 
Hver av personene har sin egen språk-tone og de kommer regelmessig til orde gjennom vekslende synsvinkler fra kapittel til kapittel. 
Hillevåg-gjengen med sine liv så langt utenfor loven at en grøsser, blir levende mennesker som jeg som leser må like på tross av alt det avskyelige de steller i stand, både for seg selv og for andre. 
Boka har likhetstrekk med Kiellands Stavanger-univers, her er bare så mye mer av de elendige. 

2. 
«Zoonetter» 

Forfatter: 
Morten Langeland 

Dikt 

En gang i blant åpner man ei bok og tenker at den er en bagatell, fort lest og fort glemt. 
Jeg var nok fristet til å tenke slik da jeg tok fatt på Morten Langelands Zoonetter. 
Men denne boka er så full av merkverdigheter at den umiddelbart fascinerer. 
Nyskapende blir liksom litt bleikt i denne sammenheng. 
Holdt i en slags form som sonetter, leker han med ord, spidder forestillinger og oppfatninger, lager nye ord der det er behov for det, og røsker i det vi tror vi erfarer når vi for eksempel skulle komme til å tilbringe en natt i Dyreparken. 
Lenge etter første lesning har boka ikke sluppet taket. 
Leseren finner stadig noe nytt. 

3. 
«Byens spor» 

Forfatter: 
Lars Saabye Christensen 

Roman 

Denne boka er lokallitteratur fra et helt bestemt område i Oslo, nemlig Gjessenløkken, Fagerborg, Majorstuen og Kirkeveien. 
Handlingen er tidfestet til 1950-tallet. 
Likevel er dette verken lokallitteratur eller 50-talls-idyll. 
På mesterlig vis klarer Saabye Christensen å fortelle om dette stedet og denne tiden på en slik måte at det gjelder du og jeg i dag, enten vi nå er i Kristiansand eller på Mosby. 
Det er mesterlig fortelling om menneskelivet slik det er, i hverdag og høytid, i nød og sorg, i glede og kjærlighet. 
Forfatteren bekrefter nok en gang sitt mesterskap. 
