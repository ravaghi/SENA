Holy Fuck trenger ikke vaske munnen
Disker opp med hjemmelaga lydlapskaus uten elektroniske halvfabrikata. 

||| 
ALBUM: 
Kanadiske Holy Fucks tekniske innfallsvinkel til elektronisk dansemusikk er like morsom som den er god. 
Ved hjelp av forvrengte lekekeyboards, en bassgitar og et trommesett, er de et slags Kraftwerk på kjøkkenrekvisita - og lager en hjemmebrygget techno og krautrock-hybrid med funktendenser. 

På «Latin» kjører de på med den samme hjemmelaga lydlapskausen, uten elektroniske halvfabrikata, som på forgjengeren «LP». 

«Silva & Grimes» resirkulerer de metronomiske og monotone rytmene som Neu! hadde som musikalsk mal på 70-tallet, samtidig som Holy Fuck henvender seg til sine «fucking good friends» i Fuck Buttons for støytips på den introverte danseutblåsningen «SHT MTN». 

Og når de på formtoppen «Stay Lit», et melodisk lite sukkertøy med Ratatat-møter-Ennio-Morricone-i-en-space-western-utrykk, lukter på utmerkelsen «Årets Låt 2010», er det ingen grunn for Holy Fuck å skulle vaske munnen sin denne gangen heller. 
