«Rafiki» betyr lite for filmkunsten, men mye for det sivile samfunnet i Kenya
Drama om forbudt lesbisk kjærlighet i Kenya 

Denne sympatiske kenyanske skildringen av forbudt lesbisk kjærlighet vil ikke få noen til å heve øyenbrynene her hjemme. 
Men den var en stund forbudt i hjemlandet innen den ble tatt ut til filmfestivalen i Cannes. 

Som bidrag til filmkunsten er den en parentes, men den virkningen den kan få for det sivile samfunnet i Kenya, skal ikke undervurderes. 
Som en slags Romeo og Julie, der to jenter fra hver sin rivaliserende politiske familie innleder et forhold, utspiller Wanuri Kahius debutfilm seg mot et bakteppe av intoleranse og homofobi i Nairobi. 

Vi får ikke vite noe om hvordan Kena (Samantha Mugatsia) oppfatter sin seksuelle identitet når vi møter henne første gangen, og om den brått vekkes i møte med Ziki (Sheila Munyiva). 
Kena fremstår som en «guttejente» som spiller fotball og står på skateboard, mens Ziki er en mer tradisjonell kenyansk middelklassejente. 

Moralsk panikk 

Under sine innledende romantiske møter er de enige om at ingen av dem vil være «typisk kenyansk jente». 
Det viser seg at drømmen om å komme seg ut av den konforme forstaden ikke vil bli enkel. 

Men morens religiøsitet og farens fravær gjør at Kena ikke har noen å betro seg til. 
Når ryktene om den forbudte kjærligheten sprer seg, og jentene blir tatt «på fersken», piskes det frem en moralsk panikk i lokalsamfunnet som setter livene deres i fare. 

Kena og Ziki blir overfalt og må søke tilflukt på den lokale politistasjonen, der myndighetenes institusjonaliserte homofobi viser sitt sanne ansikt. 
Kanskje er det noen i familien jentene likevel kan regne med? 

Ingen eksplisitte bilder 

Til tross for den deprimerende dramatikken er det en romantisk film Kahiu har laget. 
Den er basert på en novelle av den ugandiske forfatteren Monica Arac de Nyeko, men det mest særegne ved filmen er den kenyanske lokalkoloritten. 
Omgivelsene virker ikke truende på overflaten: 
Fargene, musikken og smilene sitter løst, mer i henhold til lokal sensibilitet enn den tunge pessimismen vi gjerne tilskriver våre filmer om homofobi. 

Noen har kalt Kahius stil for «afropop», og jeg aner også en viss innflytelse fra newyorkeren Spike Lee. 
Men fremfor alt er det kjemien mellom Mugatsia og Munyiva som redder filmen. 
Det er en forsiktig fremstilling av lesbisk kjærlighet, uten eksplisitte bilder av sex, men det kler den prøvende og litt famlende tilnærmingen mellom dem. 

Den største svakheten er et manus som noen ganger virker skjematisk. 
Noen av problemstillingene kunne trengt flere nyanser, blant annet konstruksjonen med å la jentene komme fra hver sin rivaliserende familie. 
Men filmen har et rent, bankende hjerte som trumfer disse innvendingene. 
