De andres visdom
«The Good Lie» er god helt til den blir nedlatende. 

FILM: 
Det er de gode intensjoners uke. 
Først vil Bob Geldof stanse ebola med en skylappete nyinnspilling av «Do They Know It?s Christmas», så blir Sudan-flyktninger framstilt som uselviske helgener i «The Good Lie». 

Filmen følger en søskenflokk på fem, som mister familien i borgerkrigen og prøver å ta seg til en flyktningleir i nabolandet. 
Reisen er knapt og kraftfullt skildret; som når flokken mister to av sine, og tvinges til å undertrykke følelsene, raskt reorientere seg, og fortsette. 

Det er når de gjenværende kommer til USA og møter en iherdig nedglammet Reese Witherspoon, det lugger. 
Flyktningene er bare hardtarbeidende og velmenende, og møter amerikansk kommers og byråkrati med poetisk aksent-visdom. 
Troverdigheten glipper, og forsøket på å bygge dem opp ender med å bygge dem ned. 
