Fujitsu-Siemens Lifebook S6120
Den er kraftig, har en robust innpakning, og byr på haugevis av tilkoblingsmuligheter. 
Likevel veier den bare 1,7 kg. Ultraportable Lifebook S6120 fra Fujitsu-Siemens måtte naturligvis en tur innom testbenken. 

Markedet for ultraportable PCer (2 kg eller mindre) er i vekst, mye takket være høyt utstyrsnivå og lavere priser. 
Dette er først og fremst maskiner som er tiltenkt folk som arbeider mye ute i felten, og har derfor ofte et robust kabinett og god batterilevetid. 

LES OGSÅ: 

Velutstyrt 

Lifebook S6120 tar utvilsomt mål av seg å være et fornuftig valg i denne klassen. 
Ikke bare er den utstyrt med en svært kraftig Pentium M-prosessor på 1,6 GHz (tilsvarer Pentium 4 på 2,4 GHz under de fleste forhold), den har også en romslig 60 GB harddisk, 512 MB minne, og en kombinert DVD-leser/CD-brenner. 

Dessuten, og kanskje like viktig for målgruppen, er den særdeles sterk på kommunikasjonssiden. 
Her trekker vi frem Bluetooth, infrarød overføring, trådløst nettverk (WLAN 802.11b), vanlig ethernet (10/100 Mbit) og analogt modem. 
I tillegg har den 2 stk USB 2.0-porter, 1 PCMCIA-plass og FireWire-port. 
Det står det respekt av, med tanke på størrelsen. 

Den kombinerte DVD-leseren/CD-brenneren kan byttes ut med et ekstra harddisk eller batteri, sistnevnte er smart dersom du planlegger å klare deg lenge uten nærvær av stikkontakter. 

Vi merker oss også at S6120 har linje-inngang på baksiden, noe som av en eller annen grunn er blitt sjelden vare på de fleste nye bærbare PCer. 
Mikrofon-inngangen er mono, og anbefales ikke dersom du ønsker å digitalisere gamle analoge lydopptak (kassett, LP). 

Det følger med en portreplikator som kan være tilkoblet ekstern skjerm, tastatur, mus, nettverk etc. 
Når du kommer på kontoret er det bare å smekke PCen i portreplikatoren, og skru på; ingen fikling med ledningene, altså. 
En smart løsning som burde vært obligatorisk på enhver PC som først og fremst retter seg mot bedriftsmarkedet. 

Operativsystemet er selvsagt Windows XP Profesjonal, og Nero Burning ROM følger også med. 
Du får også med Norton Ghost, WinDVD (for DVD-avspilling og programvarere for Bluetooth-kommunikasjon. 

Ikke spillemaskin 

Selve PCen har en klassisk grå design. 
Tastaturet er lyst, tastene er faste og gir god respons. 
Tastaturplaten er dessuten stor nok til at det aldri blir trangt for hendene, selv for "touchere". 
Over tastaturet finner du fire programmerbare hurtigknapper, en LCD som blant annet viser batterinivå, og høyttalerne sitter også her. 
Det er etter vår mening den aller beste høyttalerplasseringen på bærbare PCer. 
Lydnivået er derimot litt i laveste laget, så eksterne høyttalere/øretelefoner anbefales for god lydopplevelse. 

Grafikken er integrert i Intel 855GM-brikkesettet, og byr på normal god ytelse. 
Det er intet førstevalg for den mest spillhungrige delen av befolkningen, men det er heller ikke denne gruppen Fujitsu-Siemens har hatt i tankene denne gangen. 
Skjermen er ikke større enn 13,3", og oppløsningen er på 1.024 x 768 punkter, som på de fleste andre ultraportable løsningene vi har sett på. 
Den er god og lyssterk. 
Maksimal oppløsning på ekstern skjerm er derimot 1.600 x 1.200 punkter. 
PCen og skjermen er godt beskyttet, takket være lokket som er dekket av metall. 

Grafikkytelsen er også meget bra i 2D, og godkjent i 3D. 
Men hvis du liker å spille de siste spillene på markedet, må du gå ned på oppløsning og detaljer for å unngå hakking. 
Dette gjelder alle PCer med i855GM-grafikk. 

Litt viftestøy 

Lifebook S6120 er utstyrt med en vifte som er hissigere enn på de fleste andre Centrino-PCer vi har testet. 
Det skal ikke veldig stor belastning til før at den starter (noen kalkulasjoner i Excel, for eksempel). 
Vi har ikke funnet andre forklaringer på dette enn at varmeutviklingen sannsynligvi er større når mye utstyr og raske løsninger settes i et så kompakt kabinett. 
Spesielt plagsom er viften ikke, men PCen bråker mer enn vi hadde forventet. 

Men ytelsen er det lite å utsette på, og nok en gang får vi bekreftet at Pentium M er den beste prosessorløsningen som finnes på markedet akkurat nå, med hensyn til ytelse pr MHz. 
Både harddisk- og minneløsningen i S6120 er til gjengjeld av den meget raske sorten, noe som gir seg utslag i gode ytelsestall. 

Den store negative overraskelsen fikk vi først under vår batterilevetidstest. 
I følge spesifikasjonene skal batteriet holde i inntil 3,5 timer kontinuerlig drift. 
I følge våre tester (som vi kjørte flere ganger), varte batteriet aldri mer enn *2 timer og 10 minutter. 
Det er kort levetid i forhold til andre Centrino-PCer vi har testet. 
Da hadde vi i tillegg skrudd av både WLAN og Bluetooth. 
For detaljer omkring ytelse og tekniske spesifikasjoner, trykk på Tekniske data i oppsummeringsboksen. 

Konklusjon 

Fujitsu-Siemens Lifebook S6120 er en flott ultraportabel PC med et utstyrsnivå vi sjelden har sett maken til i denne størrelsesklassen. 
At den også er den letteste Centrino-PCen vi har testet, er også særdeles positivt og en viktig detalj for mange. 

Vi setter et spørsmålstegn ved batterilevetiden, og hadde blitt enda mer begeistret dersom det var lengre opphold mellom hver gang viften startet. 

* OPPDATERT: 
I følge Fujitsu-Siemens er det stor sannsynlighet for at det har vært en feil ved batteriet i vårt testeksemplar. 
Du skal kunne forvente en levetid på rundt 3,5 timer. 

Prisen er høy, og det er helt på det rene at kombinasjonen lav vekt og høyt utstyrsnivå har skylden. 
Likevel er det småtterier mot hva de raskeste ultraportable kostet for bare kort tid siden. 

En enklere utgave med mindre minne, ingen Bluetooth og mindre harddisk koster ca 1.600 kroner mindre i skrivende stund, og vi synes ikke prisforskjellen er så stor at vi vil anbefale den enklere versjonen. 
