Ingen kos uten Kim
Lyduniverset er ikke til å ta feil av. 

||| 
ALBUM: 
Regnværslyder, slentrende pappeskerytmer, fingre som plukker på stålstrenger, Albert Åberg-vignett-aktige pianoakkorder og gutteromsklang. 

Det er ikke til å ta feil av, lyduniverset på «Disko» har tydelig Kim Hiorthøy-signatur. 

Multikunstner Drivan er illustratøren, elektronikaartisten, billedkunstneren, filmskaperen og danse- og koreografistudenten sitt nye bandprosjekt. 

Her har han fått med seg tre venninner: finske Kristiina Viiala og svenskene Louise Peterhoff og Lisa Österberg. 

De bidrar som medkomponister og sangere. 

Skakk og trolsk Resultatet er en skakk og dempet popmusikk. 

I bunnen ligger Hiorthøys trolske morgenstemninger som vått høstløv, over duver melankolske melodier og absurde tekster på svensk (blant annet noe om å bake små trøyer inn i et brød). 

Noe minner om Stina Nordenstam, noe som en lo-fi-versjon av Anna Järvinen. 

Men først og fremst er «Disko» blitt en særegen og rar — både i ordets svenske og norske betydning — popversjon av Hiorthøys musikalske verden. 
