Kygo – en mester i gjenbruk
Kygo låner de beste triksene fra de største. 

«Sinnssykt rævva låt som kommer til å floppe», kunne man lese på Kyrre Gørvell-Dahls (en anelse bedre kjent som Kygo) personlige Facebook-side for noen uker siden. 
Der hadde musikeren skrevet en fiktiv VG-anmeldelse av sin nye låt «Kids In Love», og gitt den ren slakt. 
Nå er ikke akkurat Kygo bortskjemt med gode anmeldelser, men hele «Kids In Love»-prosjektet understreker at Kygo ikke lenger trenger andre enn fansen for å gjøre suksess. 

I begynnelsen av oktober la Kygo ut en video på Facebook med emneknaggen #kidsinlove. 
Den inneholdt et knippe kjendiser som snakket om sin første kjærlighet, samt datoen 20.10.17. 
Siden da fulgte det stadig nye drypp, før Kygo selv annonserte singelen og albumet «Kids In Love». 
Deretter fulgte det én ny låt hver eneste dag. 
Dermed ble det fansen selv som spredte musikken, og i skrivende stund har tittelsporet 11,7 millioner avspillinger på Spotify og 3,4 millioner visninger på Youtube. 

«Kids In Love» er, ifølge Kygo selv, en kjærlighetserklæring til selve lidenskapen, til alt en brenner og ånder for. 
Tekstene handler om å være frie sammen, om å realisere sitt potensial og å bryte seg fri fra samfunnets lenker. 
Mye det samme som popmusikk har handlet om de siste 60–70 årene, altså. 
Musikalsk sett møter vi en mer moden Kygo; den tropiske lyden og de fremtredende, enkle melodilinjene fra «Cloud Nine» (2016) er omtrent borte. 
I stedet serverer Kygo pianotung kraftpop skåret over samme lest som foreldrene til hans samtidige gjerne vokste opp med. 

Kygo vet hva han gjør. 
Tittelsporet (med The Night Game) er egentlig bare en forenkling av The Who’s «Baba O’Riley», «Sunrise» (med Jason Walker) kanaliserer alle de positive følelsene U2 hadde i perioden rundt «The Joshua Tree» (1987). 
Den John Newman-gjestede «Never Let You Go» vil garantert gjøre Jon Bon Jovi grønn av misunnelse. 

Kygo har ikke gått hen og laget et album for foreldregenerasjonen. 
I stedet har han åpenbart latt seg inspirere av svært ulike låtskrivere og musikere, men alt er fordøyd og gjenskapt i hans eget uttrykk. 
Dette gjør «Kids In Love» til en mer variert utgivelse enn «Cloud Nine». 
For eksempel har «Never Let You Go» et artig islett av americana, «Riding Shotgun» (med Oliver Nelson og Bonnie McKee) slekter sterkt på 90-tallspop og «With You» (med Wrabel) er en hemningsløs kjærlighetserklæring til dansegulvet. 
Imidlertid kan selv ikke Kygos luftige, velpolerte produksjon redde blodfattige låter som «Permanent» (med JHart) og «I See You» (med Billy Raffoul). 

Er det et album når en artist slipper én låt nesten hver dag? 
Tja, en fysisk utgivelse blir vel kanskje mer som at man kan kjøpe en spilleliste som kan holdes i hånden. 
Albumformatet hadde sin storhetstid fra rundt slutten av 60-tallet og til begynnelsen på 2000-tallet, omtrent da internett og Napster revolusjonerte musikkbransjen. 
Både før og etter dette har populærmusikk handlet om enkeltlåter og de korte utgivelsene. 
«Kids In Love» er fremtidens og fortidens albumformat. 

Selvfølgelig tar ikke Kygo ordentlige sjanser. 
Det er grenser for hvor galt det kan gå når man begrenser seg til mellom tre og fem akkorder på hver låt. 
Likevel viser «Kids In Love» at han kan mer enn å lage musikalsk hjertesmerte eller spille på melankolien. 
Dette er smarte og uhyre velproduserte låter som strekker seg like inn i himmelen. 
Ved å servere dem som perler på en snor, vever Kygo fansen inn i fortellingene han tilbyr. 
Dette er fremdeles fansens lydspor til deres egen ungdomstid, men nå er de selv med på å skape historien. 
