En herlig Forrest Gump-historie om en mann og en elefant
FILMANMELDELSE: 
«Pop Aye» er en sjarmerende, slentrende og smått absurd fortelling om å ta med seg en elefant på tur når ingenting annet gir mening. 

«Pop Aye». 
Regi: 
Kirsten Tan. 
Med: 
Thaneth Warakulnukroh, Penpak Sirikul og elefanten Bong. 
1 t. 41. min., aldersgrense 12 år. 

Å debutere som filmregissør, i et fremmed land, og attpåtil smelle til med en elefant i hovedrollen, er ikke det samme som å gjøre det lett for seg. 
Men regissør Kirsten Tan har fått til noe fint, selv om det har potensial for å bli enda finere. 

Vi er i Thailands hovedstad Bangkok, der den stakkars arkitekten Thana (Thaneth Warakulnukroh) i en og samme vending skvises ut av både jobben og hjemmet. 
Når han mister så mye av dette som hører til mennesket, velger han å bare være nettopp det - et lite menneske som bestemmer seg for å gjøre en liten edel dåd midt i verdens kaos. 
Han møter på en elefant han kjenner fra han var liten og som nå er blitt et mishandlet sirkusdyr. 
Fortsatt med byens skjorte, skjegg og briller begir han seg ut på landeveiens rotløshet for å frakte elefanten hjem der den hører til. 

Det er jo litt stille og merkelig dette her. 
Filmen holder seg til sjangeren av filmer du gjerne husker fra skoletida, de du alltid så uten å få spise popcorn og alltid måtte skrive analyse av etterpå. 
Men i det underfundige skolefilmaktige ligger det også noe fint. 
Det er en herlig Forrest Gump-absurditet over alle de merkelige situasjonene vår venn i hovedrollen havner oppi. 
Som når det plutselig viser seg at man ikke kan sette en elefant fra seg utenfor butikken når man skal inn og handle, slik man ville gjort med en hund. 

Den lille, men store, fortellingen om en mann og en elefant nærmer seg vakker. 
Men det stopper litt på veien dit, blant annet fordi det ikke blir nok elefant. 
De visuelt fine nærbildene av et par dype og hengivne elefantøyne som møter et par menneskeøyne, de kommer, men de er ikke mange nok. 
Og de nødvendige frampekene som kunne gitt filmen spenning og en skikkelig nerve, de er der, men de er heller ikke mange nok. 
Vi får ikke nok til å rekke å bli skikkelig glad i denne fine mannen og elefanten hans. 

Så når vi først var inne på å mimre fra skolen og klasserommet: 
Denne debutregissøren kan jo få en skikkelig pedagogisk tilbakemelding på samme måte som en god, men også noe ondskapsfull, lærer ville gjort det: 
Jeg setter karakteren fire pluss på dette. 
Egentlig kunne det vel holdt til en femmer, men jeg runder ned til en firer på vitnemålet ditt. 
Så du har noe å strekke deg etter. 
