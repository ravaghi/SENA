ROMAN:Det største sviket 

Om omsorgssvikt fra et barns perspektiv. 

Rita Paramalingam: 
La meg bli med deg. 
112 sider. 
Oktober. 

Rita Paramalingams debutroman “La meg bli med deg” er en vond, liten roman om et stort svik. 

Romanen handler om Lara, som bor sammen med lillebroren Felix og moren deres. 
Moren er lite til stede, hun står opp når barna har dratt på skolen, hun holder seg for det meste på rommet sitt eller utenfor husets fire vegger. 
Dette betyr at Lara må holde styr på husholdningen, det er hun som må handle mat, lage den og passe på broren. 
Den lille familien har lite å rutte med, moren jobber ikke, og det er Laras oppgave å få pengene til å strekke til. 
En dag hun forsøker å stjele i matbutikken, blir hun tatt på fersken av en kvinne som bestemmer seg for å hjelpe Lara. 
Slik får Lara endelig en voksenperson rundt seg som også er et godt forbilde. 
I denne romanen følger vi Lara mens hun prøver å finne ut hvem hun skal være i alt kaoset. 
Istedenfor en helhetlig fortelling er dette et innblikk i livet til to barn utsatt for grov omsorgssvikt. 

Romanen har en minimalistisk stil og er kort og enkel fortalt. 
Her er det få beskrivelser og få detaljer, språket er poetisk, knapt og enkelt. 
Dette nesten naïve språket gjør historien sterkere. 
For eksempel står det et sted ”en gang i uka la mamma penger på kjøkkenbordet til melk, kaffe, brød, epler, havregryn og grønnsaker til middagen. 
I starten var det som regel en tohundrelapp, men de siste to ukene lå det aldri mer enn en hundrelapp på bordet”. 
Fraværet av beskrivelser og Laras følelser får leseren til å komme nærmere Laras verdensanskuelse, og det er med på å gjøre fortellingen sterk. 

Rita Paramalingams første roman er en god debut, mest av alt på grunn av det minimalistiske språket og nærheten vi får til tematikken. 
Ifølge en offentlig rapport blir fire prosent av alle barn i Norge utsatt for omsorgsvikt, og man mistenker store mørketall. 
Dette samfunnsproblemet er ikke ofte tematisert i nyere litteratur. 
“La meg bli med deg” er derfor ikke bare en god roman, den er viktig i tillegg. 
