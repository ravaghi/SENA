Kammermusikkfestivalen:Musikalsk mangfold på lunsjkonserten 

Lunsjkonserten i Skur 2 onsdag ble en demonstrasjon på det mangfold som preger årets festival. 

Verk av Grieg, Janácek + skotsk folkemusikk 

Om festivalens kunstneriske leder, Christian Ihle Hadland, ikke deltok på åpningskonserten, så var han desto sterkere tilstede på lunsjkonserten onsdag. 
Han presenterte verkene med velvalgte ord og spilte de seks lyriske stykkene op. 
43 av Grieg. 
Noen av de mest kjente klaverstykkene av Grieg finnes her, slik som «Sommerfugl», «Liten fugl» og «Til våren». 

«Sommerfugl» ble, som forventet av denne pianisten, fremført luftig og elegant. 
Jeg merket meg ellers «Liten fugl», der de hurtige notene var som triller og vi kunne se fuglen for oss i forskjellige positurer; ikke som etterligning av en fugl, men musikkens bliven-fugl som den franske filosofen Gilles Deleuze ville ha sagt. 
I det tredje stykket, «I hjemmet», var intimiteten i uttrykket til å ta og føle på. 

Oslo kammerakademi fremførte så Janáceks «Mládi» (Ungdom), en suite for blåsesekstett, skrevet kort tid etter at komponisten var 70. 
Det karakteristiske motivet som Janácek tok fra språkmelodien til tre tsjekkiske ord som betyr «ungdom, gylne ungdom», er kimen for de fire satsene: 
For det lekende barnet i første sats, for den ettertenksomme andresatsen der vi hører fuglestemmer, for den dansende scherzoen og for finalen, som sprudler av innfall. 
Alt ble det virtuost utført av Oslo kammerakademi. 

Den unge skotske Maxwell-kvartetten vartet så opp med et knippe skotsk folkemusikk, med et par avstikkere til eldre irske folketoner. 
Å koble folkemusikk med kunstmusikk er både fruktbart og interessant, ikke minst fordi det er en kjensgjerning at f.eks. Haydn og Beethoven mottok mange impulser fra folkemusikk og folkelige melodier. 
Arrangementene som Maxwell-kvartetten brukte, var like spennende som de var iørefallende. 
De fire musikerne mottok da også stor applaus for sitt spill. 

Mer fra Kammermusikkfestivalen: 
