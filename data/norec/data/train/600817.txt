Mangler litt krydder
Komedie/romantikk 

USA 2014 

Regi: 
Lasse Hallström Manus: 
StevenKnight, basert på boken 

Skuespillere: 
Helen Mirren, Charlotte LeBon, Manish Dayal, Om Puri 

Aldersgrense: 7 år 

Egnethet:Ungdom/voksen 

Regissør Lasse Hallström har gitt oss flere lidenskapelige og rørende filmer som ”What’s Eating Gilbert Grape”, ”Ciderhouse Rules” og ”Mitt liv som hund”. 
”The Hundred-Foot Journey” inneholder alle ingrediensene til å lage en skikkelig het og smakfull delikatesse. 
Smakfull er den, men det brukes dessverre litt for lite krydder til å bli en ordentlig smaksbombe. 

Kadam-familien mister sin mor, sitt hjem og sin restaurant i en påsatt brann. 
Familien får asyl i England, men Hassan Kadam (Manish Dayal) som drømmer om å bli kokk som sin mor, mener grønnsakene der mangler sjel. 
De reiser derfor Europa rundt for å finne et nytt hjem, og en ny plass å starte opp sin indiske restaurant. 
Valget faller på en liten fransk landsby, rett over gaten fra Michelin-restauranten Le Saule Pleureur. 

Stjernen i filmen er overraskende nok ikke Oscar-vinner Helen Mirren, men den indiske skuespilleren Om Puri. 
Hans tolkning som familiens til tider frustrerte, men snarrådige overhode, er svært underholdende. 

Filmen er en typisk feel-good film, men du må svelge en god del klisjeer. 
Likevel har karakterene og skuespillerne nok dybde og personlighet til å gjøre opplevelsen både fornøyelig og appetittlig. 

Ja, for du blir sulten av å se denne filmen. 
Det grenser faktisk til matporno. 
