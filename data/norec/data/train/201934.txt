Apple iPod Mini
iPod Mini er lillebroren til den vanlige, 20 GB-utstyrte spilleren vi kjenner så godt. 
Og den vekker garantert oppsikt, tross alt er den enda lekrere enn storebroren. 
Men er den noe bra? 

Det er to iPod-modeller på markedet akkurat nå: 
Den ordentlige utgaven, med 20- eller 40 GB-kapasitet, hvit farge og større fysiske mål, samt iPod Mini, den lille versjonen med 4 GB lagringsplass. 
Vi har nylig testet 20 GB-versjonen (les testen her), og nå er turen kommet til minstemann i familien. 

Det er en kjent sak at design og utseende er et personlig spørsmål, og det som faller i smak hos noen behøver ikke å være likt av andre. 
Men vi vil likevel påstå at iPod Mini er enda lekrere og stiligere enn den store varianten. 
Den er rett og slett så stilren og gjennomført at det blir nesten vakkert. 
I tillegg er den også virkelig liten, og passer i en hvilken som helst lomme. 
Den veier heller ikke mer enn 102 gram, og det følger også med beltefeste, om du ikke ønsker å ha den liggende i lommen. 

Like muligheter 

iPod Mini benytter mange av de samme teknologiene som den store iPod-utgaven. 
Den har samme type trykkfølsomt navigasjonshjul og identisk menysystem. 
Den kan kobles til PCen via USB eller FireWire, og batteriet blir også ladet opp mens den er tilkoblet. 

Du må installere iTunes-programvaren for å flytte filer over til iPoden, og selv om programmet er brukervennlig og raskt, kunne vi selvsagt ønske at man kun trengte å plugge inn spilleren uten å måtte legge inn noen programmer. 

Brukeropplevelsen er, som forventet, helt herlig. 
Navigasjonshjulet responderer bra, og du bruker det til å styre menyene, velge sanger fra spillelister, justere volumet og andre funksjoner. 
Det er fire knapper integrert i hjulet: 
En Meny-knapp, en play/pause-knapp og to knapper for å skippe låtene. 
Og for å akseptere valg trykker du inn midten av hjulet. 
Det hele fungerer logisk og selv lite tekniske brukere bør ikke frykte iPoden. 

Menysystemet er også svært enkelt, med tydelige kategorier som Naviger, Ekstra og Innstillinger. 
Det er lett å finne frem til sanger og tilleggsfunksjoner, og det er essensielt i denne typen musikkspillere. 

Lyd og varighet 

De innsigelsene vi hadde mot den store versjonen av iPod må vi imidlertid gjenta her også. 
Lyden er svak, selv om det finnes muligheter for å forsterke denne. 
Kvaliteten på lyden er bra, men vi heller fremdeles noe mot Creative- og iRiver-spillere når det gjelder bassgjengivelse og klarhet i lyden. 
Og de medfølgende øreproppene er ikke verdens beste. 

Vi hadde også likt flere tilleggsfunksjoner som radio og opptak, men det er fullt mulig å bygge ut iPoden til å støtte disse. 
Du får også kjøpt tilleggsutstyr som fjernkontroll og dokkestasjon, men iPoden du tar ut av pakken kan ikke stort mer enn å spille musikk. 
Dessuten er batterilevetiden på kun 8 timer. 
Det er lite. 
Den store iPoden spiller i 12 timer, Creative Zen Touch i 24. 

Det som kanskje er aller mest tvilsomt er den relativt høye prisen på iPod Mini. 
Selv om 2.290 kroner kanskje ikke er så avskrekkende, husk at det er bare 4 GB lagringsplass du får. 
Du trenger ikke å legge til mange hundrelapper før du har råd til den betraktelig mer romslige 20 GB-versjonen, og sånn sett gir ikke iPod Mini spesielt god valuta for pengene. 

Resultatet blir at iPod Mini blir enda mer image-preget enn storebroren. 
Dette er en spiller for de som ønsker en smykke å vise frem, og er ikke spesielt opptatt av de tekniske spesifikasjonene. 
Den er nydelig, liten og deilig å bruke, men ønsker du mer for pengene, anbefaler vi at du går for den store versjonen. 
