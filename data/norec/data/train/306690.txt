Blomsterguttens ærligste bekjennelser
26 år gamle Tyler, The Creator er ferdig med ungdomsopprøret, og kommer ut av skapet både musikalsk og personlig. 

Odd Future sitt stereotypiske tenåringsoutsider-opprør var som snytt ut av subkulturelle elementer fra både punken, skate- og hardcore-miljøet. 
Like fullt ble kollektivets inntog et forfriskende innslag i en rapscene med behov for nye inntrykk fra den yngre garde. 

Tyler & Co. kastet seg inn i landskaper av «provoserende» tekster og «støyende» musikk med 5 panel-capsen først, samtidig som et alternativt sound med klare tråder til The Neptunes ga en særegen dybde til deres kreative helhet. 

En interessant dualitet som spenner seg fra beinhard, sørstatsinspirert rap til Frank Oceans emosjonelle mesterverk. 

I likhet med de fleste kompisgjenger hadde Odd Future derimot også sin utgangsdato - et av flere gjennomgangstemaer på Tyler, The Creators fjerde soloalbum, «Flower Boy». 
«I ain't seen my friends in a minute / Guess that nothing lasts forever» går blant blant refrenget på åpningslåta «Foreword». 

Likevel er det først og fremst hovedpersonens egen vekst som står i fokus, både musikalsk og personlig. 
«Next line will have 'em like "Woah" / I've been kissing white boys since 2004,» overrasker den utallige ganger homofob-anklagede rapperen på «I Ain’t Got Time», to spor etter det ut av skapet-tematiserte sporet «Garden Shed». 

Enda et eksempel på Tylers altfor ofte misforståtte kompleksitet, som her slår ut i full blomst med et av hans beste - og desidert mest modne - album til dags dato. 
