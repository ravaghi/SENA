Muligens den beste Mercedesen vi har testet
Kun én ting hindrer Mercedes-Benz E400d All Terrain fra en sekser på terningen. 

Vi er på langtur med kanskje den beste Mercedesen du kan kjøpe akkurat nå. 
Dette er en herlig kombinasjon av enrom plass, fantastiske dynamiske kjøreegenskaper, høy komfort, høy bakkeklaring, overflod av kraft fra en herlig murrende rekkesekser, som til alt overmål bare sipper bittelitt diesel. 

Si hei til Mercedes-Benz E400d All Terrain. 

Seint, men godt 

Mercedes var fryktelig seint ute med å trekke turstøvlene på E-klasse - ja, på en stasjonsvogn i det hele tatt. 
Dette er faktisk første forsøk, mens Audi og Volvo har solgt Allroad og Cross Country i snart 20 år allerede. 
Hos Audi venter vi alle på ny Allroad nå, mens vanlig A6 ble lansert tidligere i år. 

Men de har kommet godt. 
Dette er nemlig en svært god bil. 
Her vi sitter og ruller non stop 
81 mil på samme dag og funderer på om dette er den beste bilen Mercedes har å by på for øyeblikket. 
Vi begynner med argumentene, og den største nyheten først. 

Sterkeste diesel noen sinne 

All Terrain har allerede vært på markedet ett år, i form av E220d All Terrain. 
Den har en toliter på 193 hester og 400 Nm, koblet til nøyaktig samme 9-trinns girkasse og 4-matic. 

Bilen vi sitter i synger med en herlig avdempet sekssylindret sang, fra konsernets første diesel med rekkesekser på så lenge vi kan huske. 

Den er siste tilskudd av premiumdieseler og i samme familie som den tidligere nevnte firesylindrede. 
Og det er den sterkeste diesel noen sinne i en Mercedes personbil. 

Det er en helaluminiumsblokk med stålstempler og såkalt Nanoslide-coating, et svært tynt (ned mot 0,1 millimeter) friksjonsdempende lag av mikropartikler i sylinderveggene, som skal redusere friksjonen med 40-50 prosent. 

Materialvalg og utforming av forbrenningskammeret skal ifølge Mercedes gi rom for ekstremt mager forbrenning og gi lave partikkelutslipp og betraktelig lavere forbruk, spesielt på de korte turene. 

Derfor tok vi en langtur. 
Vi slipper katta ut av sekken med en gang. 
Etter 81 mil på telleren, fylte vi 49,41 liter med diesel. 
Det gir oss et forbruk på 0,61 liter på mila. 

Man blir sittende og lure på om noen av dagens hybridbiler på bensin med like stor plass, med firehjulsdrift og automat kunne klart i nærheten av samme forbrukstall. 
Og det imponerende er at man havner bare en desiliter høyere på normal kjøring. 

Vi har 340 hester og 700 Nm til disposisjon. 
Ved rolig kjøring ligger den og summer nærmest lydløst på rundt 1300 -1400 omdreininger. 
Gi rolig gass, så girer den ned ett hakk og gir en behersket fartsøkning. 

Gi på for fullt, og den starter på 3000 og sender deg av gårde med et imponerende trykk i seteryggen. 
Denne vogna er lynrask om det er det du ønsker, men alt skjer på en nærmest sømløs og fortsatt behersket måte. 
Det er sjelden du føler du trenger noe mer og karakteristikken kler bilen bra. 
Vi kjørte 220 d uka før og forskjellen er enorm. 
Lillebror har i grunnen bare akkurat nok effekt. 

Kjøreegenskapene 

«Alle» skal ha SUV i dag. 
De har to store fortrinn. 
De er lettere å gå inn og ut av og man får bedre oversikt. 

Men de har større hjul som gir mer uavfjæret vekt og dermed lavere komfort. 

Høyere biler gir også den ufrivillige sideveisnikkingen. 
Større gliper mellom hjul og skjermer gir mer vindstøy og høyere luftmotstand. 

Mer luft under bilen gir også mer støy og luftmotstand. 
Sammen med høyere og bredere hjul, gir dette SUV-er et høyere forbruk. 

I lett forhøyede stasjonsvogner sitter man lavere og har bedre kontakt med underlaget. 
Det lave tyngdepunktet tillater et mykere oppsett på understellet. 

Flere av denne typen biler har luftfjæring som standard. 
I hvert fall de som tilbyr personbilkomfort langs veien og bakkeklaring i terreng. 
Mercedes har det som standard på All Terrain, og det er herlig. 

Mercedes har satt den opp med fire kjøreprogrammer, der Comfort er standardoppsettet. 
Det er et svært heldig kompromiss mellom myk komfort med en anelse svikt i bakfjæringa over dumpene, samtidig som den føles mer enn fast nok til vanlig kjøring. 

Den er noe av det mest komfortable man kan kjøre i dag. 
Skal vi ha noe å utsette på den, og det må man jo, ville vi valgt noe annet enn Nokian Hakkapeliitta R3 på vinteren. 

At Nokian er noe mykere enn andre dekk, lever vi veldig godt med i akkurat dette tilfellet, men de har en svak rumling når man kommer opp i fart, som ødelegger den totale luksusfølelsen. 

Har man behov for å være noe mer bajas, kan man velge Sport. 
Den blir da noe stivere- man kjenner det best på at den ikke ruller like mykt over asfalten. 
Motor og girkasse blir også hakket mer skjerpet, men du skal ikke kjøre rolig særlig lenge før turtallet senkes til svært bedagelig turtall også her. 

I Sport løsner også ESP-systemet opp slipsknuten en anelse. 
Men vil du virkelig kjenne på den deilige balansen i firehjulsdriften, deaktiverer du den helt i menyen. 
Da blir bilen morsom. 

Fremkommeligheten 

All Terrain skiller seg fra vanlig E-klasse med grilldesign fra SUV-ene, skliplater, plastskjermer og doble enderør. 
Det alene bidrar svært lite til fremkommeligheten, men fjerner effektivt gubbe- eller taxistempelet standard-stasjonsvogna har i enkelte kretser. 

Men de større hjulene, som faktisk måler forskjellig dimensjon foran og bak (henholdsvis 245 og 275 mm bredde) sikres bedre grep fordi All Terrain-programmet tilpasser ESP og ASR, motor og girkasse til å kravle seg frem på dårlig underlag. 

Luftfjæringssystemet Air Body Control hever bilen 20 millimeter utover de 29 bilen er hevet dersom man ligger under 35 km/t og Mercedes hevder den kan ta seg opp stigning på 45 grader der som hjulene får grep. 
Akkurat bakkeklaringen er vi litt skuffet over. 
Man blir ikke fortrolig med den på de dårligste veiene. 
Der slår Volvo knock out på Mercedesen. 

Plassen 

Det finnes ikke smartere karosseri enn stasjonsvogna. 
Komforten har vi vært innom, men den rommer også mye. 
Fire voksne sitter meget godt og man har tilgang til tre soners klimaanlegg og kan bestille massasje i setene og Designo skinnpakkke som gir Maybach-vibber i «skogsmaskina». 

Baksetene slås lett ned med knapper både i døråpningen eller i sidevangene bak. 
Selvfølgelig 40/20/40. 
Og den svelger enorme 670 liter. 
Trenger du mer plass, er det greit å vite at den trekker 2100 kilo på kula. 

Sikkerheten 

Mercedes ligger langt fremme på sikkerhet. 
Listen er så lang som et vondt år, men mye er faktisk ekstrautstyr, som adaptiv fartsholder, aktiv bremseassistent med krysningsfunksjon, aktiv blindsoneassistent, Drive Pilot (som nå er oppgradert til S-Klassenivå) forebyggende beskyttelse mot sidekollisjon og bakfra, sidekollisjonsputer i baksete. 
Alt dette må krysses av på for å få det med. 

Men har du det, tør vi hevde at det ikke finnes bedre systemer i dag. 
Når vi først snakker om sikkerhet. 
Er det en ting du skal koste på deg er det den mest avanserte lyspakka foran, Multibeam LED. 
Da har du til enhver tid flomlys i det mørke halvåret. 

Verdt pengene? 

Startprisen på Mercedes' beste (ifølge oss selvfølgelig), personbil i dag, er 920.000 kroner. 
Til orientering koster 220d fra 775.000. 

Vår testbil er propp full av ekstrautstyr. 
Da spretter prisen opp i 1.228.000 kroner. 
Det er forholdsvis stivt, men da har du faktisk alt utstyr og du mangler ingen ting. 
