Det nakne nettet
«Don Jon» er en velturnert satire over brukerne av nettporno og de som fordømmer dem. 

FILM: 
Sex redusert til standardisert dramaturgi og likegyldige gjennomkjøringer. 
Det er hva skuespiller Joseph Gordon-Levitt utforsker i regidebuten «Don Jon», en velturnert liten sak om menn, kvinner og nettporno. 

Kjapp og kontant 

Rytmen er kjapp og kontant, i sync med dunkene fra høyttalerne på nattklubbene som storsjekkeren Jon, spilt av Gordon-Levitt selv, oppsøker for å finne en madrassfelle for natten blant armeen av minskjørtede og lipglossede partyjenter. 
Etter en selvsikker åpningsreplikk, noen påspanderte drinker og stadig mer suggestiv dansing, blir hun som regel med. 
Når italienskættede 
Jon ikke er på klubb, i kirken, på treningsstudio eller spiser spaghetti hjemme hos mor og far, får han utløp for lystene på forskjellige nettpornosteder. 
Nettet og virkeligheten skaper forventninger til hverandre. 
Slik går det rundt og rundt. 

Kostelig Johansson 

Gordon-Levitt har siden han var svært ung markert seg som en fin, underfundig skuespiller, og viser seg nå som et regitalent. 
Han nærmer seg den takkete pornodebatten uten å moralisere. 
Han setter de svette timene foran den blålige skjermen opp som fattligslig substitutt for virkelig nærhet, samtidig som han lager satire over forargelsen i samfunnet over et uttrykk som det sammesamfunnet har latt gjennomsyre alt - musikk, popkultur, reklame. 
Jentene som spiller hemningsløst på pornografiens estetikk og klisjeer og bruker sex for å manipulere frustrerte kjærester, og samtidig blir forferdet og fordømmende over gutters pornobruk, får en kostelig karikatur i Scarlett Johanssons stålbeslåtte yppighet. 
«Don Jon» er også en artig safari inn i en lomme av moderne, urbant liv der alle jobber er manuelle, der menn har helsetrøye og kvinner har fem halskjeder i plastbelagt gull, og det strengt gudfryktige og påtrengende fysiske lever i ubesværet samliv. 

Levitt-Gordon vet ikke helt hvor han skal gå, han får ikke satt filmen sin stødig ned på bakken. 
Det ender i selvfølgeligheter. 
Men nesten helt i mål er «Don Jon» et sikkert løp over en liten skala, og en mer enn godkjent svenneprøve. 
