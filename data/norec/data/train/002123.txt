Venner for livet
Odd Future har utviklet sin menneskelige side i løpet av året, men underholdningsverdien er intakt. 

Gårsdagen var mørk for det LA-baserte Odd Future-kollektivets kanskje mest talentfulle medlem, Frank Ocean, som gikk i oppløsning foran horder av forventningsfulle publikummere på Øyas største scene. 

I dag kom meldingen om at han avlyser sine kommende konserter, hvilket naturlig nok innebærer at stakkaren hviler ut framfor å bidra når OFWGKTA ankommer landet for pøble til festivalstemningen for andre år på rad. 

Der fjorårets Hove-konsert var en studie i inspirert uforutsigbarhet og kun delvis kontrollert kaos, med den flåkjeftede sjefen Tyler, The Creator i rullestol for anledningen, synes det innlysende at gjengen vokst i løpet av året – på godt og vondt. 
Låtene, som ofte er langt smartere enn det intense førsteinntrykket skulle tilsi, handler nødvendigvis fortsatt om fitte, narko, snut og mer horrororientert tematikk, og minst fire av medlemmene kaster seg – tradisjonen tro – fra scenekanten i løpet av konserten. 

Men det har sneket seg varme, endog jovialitet, inn i de hyperaktive ungguttenes utstråling. 
"I love Norway", proklamerer Tyler mellom "Transylvania" og "Forest Green", som begge serveres i gnistrende tapninger. 

Andre høydepunkter teller "Everything That's Yours", en sårt tiltrengt pustepause der Mike G får skinne, og publikumshøydaren "Yonkers", der selv de mest blaserte oppmøtte lar seg rive med. 
Å følge opp "Bitch Suck Dick" med sjelfulle "Higashi Loves You" er en liten genistrek, og da er det lett å tilgi at frontfiguren glemmer teksten til avsluttende "Fuck The Police". 

Mye kan tyde på at Tyler, som Ocean – som ifølge sikre kilder befant seg backstage under konserten, og svarte uforstående på spørsmålet om han var OK – er skapt for større ting enn Odd Future. 
Han avslutter konserten med å takke publikum fra hjertet, og makter til og med å adressere 22. juli på en måte som fremstår ærbødig og ektefølt. 

I mellomtiden er ulvegjengen fortsatt blant de mest underholdende rapperne man kan oppleve på en scene. 
Tross fraværende sjokkeffekt. 
