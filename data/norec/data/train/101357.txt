Plateanmeldelse:Aphex Twin - «Syro» 

Uaphexert. 

Anekdote: 
Forrige «ekte» Aphex Twin-album kom ut dagen før iPod, den første, ble lansert i 2001. 
Musikkspilleren ble tatt ut av salg sist tirsdag. 

Først nå får vi noe nytt fra elektronikaens eksentriker. 
Tilfeldig? 

Men det sier noe om hvilken musikkverden Richard D. James offisielt var i sist («The Tuss» fra 2007 er kun nylig bekreftet som hans). 

Tvillingens sjette er akkurat så variert som man kan forvente. 
Umulige disharmonier, snublende maniske trommer, endeløst absurdpulserende synther, sabla bråk og plutselige åpne landskap av melodiøs kjølig skjønnhet. 
Samt et avsluttende Satie-aktig klaverstykke. 

Mye har versert på YouTube en stund (blant annet første «singel» «minipops 67 [120.2][source field mix]»). 
Samtlige låtnavn virker å være basert på synther, studioutstyr og BPM, men minner mest om noe fra Stevie Wonders Twitter-konto. 

Det sentrale er at platen like gjerne kunne vært gitt ut i 2004 eller 2024. 
Fremdeles klarer ingen å lage så forvirrende, frustrerende og fengende elektronika. 

BESTE LÅT: 
«XMAS_EVET10» 
