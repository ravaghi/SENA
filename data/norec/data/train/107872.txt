Diverse artister «Sleepwalking»
Sleepwalking/Tuba 

Fin og variert hyllest til en god sak 

I fjor høst døde musikeren Alf Vold av kreft, bare 33 år gammel. 
Nå har 19 kjente og ukjente bergensartister samlet seg for å hylle musikeren og låtskriveren. 
Alf Vold etterlot seg over 100 sanger som aldri før er blitt utgitt. 
På «Sleepwalking» gjør artistene og bandene personlige tolkninger av disse låtene. 
Og det gjør de for en god sak, inntektene fra platesalget går nemlig til Den Norske Kreftforening. 
Albumet «Sleepwalking» viser at Alf Vold var en dyktig låtskriver, og ikke minst har artistene klart å gjøre fine og varierte versjoner av sangene. 
Det er et stort sprik i genre, noe som kler låtene og gjør albumet spennende. 

Vi får pop med PV & Karin Park, hardrock med Manngard, country med Real Ones, indierock med Gisli og jazzinspirert pop med Doddo. 

De 19 bandene og artistene får med «Sleepwalking» virkelig vist fram spennvidden i Bergens musikkmiljø. 

MARIT AABY VEBENSTAD 
