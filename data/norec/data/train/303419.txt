Disse norske rockarkeologene graver dypere enn de fleste
Smoke Mohawk fremstår likevel ikke som kopister. 

ALBUM: 
Med et stjernelag bestående av tidligere medlemmer fra norske storheter som Gluecifer, WE og My Midnight Creeps, er det naturligvis knyttet skyhøye forventninger til Smoke Mohawk. 

Skyhøye forventninger 
De ble ikke helt innfridd på debutskiva «The Dogs Are Turning Red» (2010), men på oppfølgeren «Viva El Heavy Man» nærmer de eklektiske rockerne seg. 

Med rockarkeolog Thomas Felberg i front er naturligvis referanserekken lang, og Smoke Mohawk er kanskje det nærmeste man kommer et musikalsk oppslagsverk i rock. 

Graver dypere 
Denne gangen har de gravd seg enda dypere ned i 60- og 70-tallsrocken, i tillegg til at det er tilført en større porsjon psykedelia. 

En sprek coverversjon av tenåringsmormonerne The Osmonds' «Crazy Horses» er det også funnet plass til. 

Likevel låter aldri Smoke Mohawk utdatert eller som dølle kopister. 
Til det ligger det alt for mye entusiasme og særegenhet bak. 

Viva Smoke Mohawk! 
