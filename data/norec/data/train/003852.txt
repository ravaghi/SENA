Småspioner 4D
Denne filmen stinker, bokstavelig talt! 

Regissør Robert Rodriguez veksler mellom å lage hardbarket action for voksne og uskyldig action for barn. 

Det er åpenbart at han lykkes i å nå de minste, for ungene mine elsker de tre foregående Småspioner-filmene, som ble produsert mellom 2001 og 2003. 

8 år senere er det altså duket for Småspioner 4D, der den fjerde dimensjonen er lukt. 
Dette er en bortkastet gimmick i en, dessverre, dårlig barnefilm. 

Stjeler verdens tid 

Den hemmelige spionen Marissa (Jessica Alba) er på sporet av en skurk som er i ferd med å stjele verdens tid. 

Ungene hennes, Rebecca (Rowan Blanchard) og Cecil (Mason Cook) blir automatisk evakuert til agentsenteret OSS, der de møter en av de originale småspionene, Carmen Cortez (Alexa Vega). 

Hun forteller dem om det nå nedlagte småspionerprosjektet, og inspirerer dem til å starte sin egen kamp mot tidstyven. 

Varierende skuespill 

Denne filmen er ikke god. 
Dens største feil er at den handler altfor mye om voksne og altfor lite om barn. 

Rebecca og Cecil er altså den nye generasjonen småspioner, men må finne seg i å stå i skyggen av både Jessica Alba, Jeremy Piven, Joel McHale og de originale småspionene, Alexa Vega og Daryl Sabara. 

Barn elsker å se barn som helter på kino, men disse barna får verken plass eller tid til å skinne. 
Jeg tror ikke voksenrollene vil appellere til målgruppa i særlig grad. 

Skuespillet varierer dessuten fra middels til dårlig. 
Hallo, Jessica Alba? 

Forstyrrende irritasjon 

Gimmicken med luktekort er altså totalt bortkastet. 
8 lukteruter skal skrapes og luktes når tallene 1 til 8 blinker i bildet. 

Men alt luktet det samme, en ubestemmelig kunstig dunst som ikke korresponderte med noe av det som øynene så. 

Hele greia var en forstyrrende irritasjon. 
Jeg skulle ønske Rodriguez hadde konsentrert seg mer om å lage en god film enn å putte inn slike teite påfunn. 

Bortkastet innsats 

Ok, det var gøy å se de originale småspionene igjen. 
Jeg er en uhelbredelig nostalgiker. 
Alexa Vega har vokst opp til å bli ung, vakker kvinne, Daryl Sabara en kjekk, ung mann. 

Men det er også det mest positive jeg kan si om Småspioner 4D. 
Og det er ikke all verden. 
Historien er tynn, effektene billige og filmens fokus bommer. 

Dette har dessverre vært en bortkastet innsats fra herr Robert Rodriguez. 
