Super zombie-fest
Med «Left 4 Dead» er tidenes beste interaktive zombie-opplevelse et faktum. 

Det er ikke akkurat vanskelig å beskrive innholdet i «Left 4 Dead». 
Du tar rollen som en av fire overlevende etter at alle de andre i byen du befinner deg i har blitt til zombier, og må skyte din vei til sikkerhet. 

De fire forskjellige scenarioene som følger med spillet er temmelig like: du plukker opp et våpen og skyter et uendelig antall kuler før du til slutt blir reddet. 
Du følger knapt noen historie verdt å nevne, dette handler om følelser, stemning, adrenalin og guffen skrekk. 

Opplevelsen er med andre ord grunn som en bekk, men til gjengjeld er dette en bekk som man kan bedrive avansert og halsbrekkende rafting i. 
Jeg nøler ikke med å kalle bekken en frådende elv. 

For det første er hele opplevelsen skreddersydd for fire spillere i co-op. 
Du må med andre ord samarbeide med tre venner om å overleve hordene av zombier, noe som hever opplevelsen betraktelig. 

Dette fokuset på tett samarbeid inkluderer utarbeiding av strategier, muligheten til å helbrede og redde hverandre samt gleden av å overvinne noe i fellesskap. 
Skal man først gjennom en zombie-apokalypse, er det utrolig deilig å kunne dele den med andre. 

For det andre er den interaktive regien på opplevelsen helt fantastisk. 
Ikke bare når det gjelder bruk av lydeffekter, musikk og temposkifter, men også når det gjelder en herlig grad av tilfeldighet. 

Hver eneste gang du spiller gjennom et brett er nemlig zombiene du møter og diverse våpen plassert på forskjellige steder, samtidig som eskalering av drama og musikk blir tilpasset disse endringene. 
Hver gjennomspilling oppleves med andre ord som noe nytt og friskt. 

Og for det tredje har spillet et helt nydelig multiplayer-modus, hvor fire spillere tar kontroll over de overlevende og fire styrer forskjellige zombie-bosser. 
Mildt sagt genialt. 

«Left 4 Dead» har kanskje ikke så mange ben å stå på - de fire scenarioene er både korte og relativt like, og den endeløse strømmen av zombier gir spillbarheten mange likhetstrekk med «old school»-spill som «Geometry Wars». 

Jeg er ikke helt sikker på hvor lang levetid dette spillet har, selv om variasjon i zombiene du møter, høy verdi av å spille gjennom flere ganger og en sterkt vanedannende multiplayer-del bidrar positivt. 
Dessuten vil det garantert komme masse nytt innhold i fremtidige oppdateringer. 

Men før man kommer så langt er uansett «Left 4 Dead» sinnssykt gøy fra ende til annen. 
Både fordi det grunnleggende konseptet er såpass velfungerende, og fordi det byr på en av tidenes beste co-op- og multiplayer-opplevelser. 

PS: PC- og Xbox 360-versjonene er i utgangspunktet helt like, bortsett fra at man på Xbox 360 også kan spille co-op med splittet skjerm. 

Trailer fra PC- og 360-spillet Left 4 Dead. 
