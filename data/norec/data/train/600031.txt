En fargerik lett lunsj
Animasjon/familiefilm 

USA 2013 

Regi: 
Cody Cameron, Kris Pearn 

Manus: Judi barrett, John Francis Daley, Jonathan M. Goldstein 

Engelske stemmer: 
Anna Farris, Neil Patrick Harris, Will Forte, Terry Crewes 

Norske stemmer: Jakob Oftebro, Nils Ole Oftebro, Jannecke Øinæs, Stig Henrik Hoff 

Aldersgrense: 
Tillatt for alle 

Egnethet: 
Barn 

Hvis den første filmen om Flint og hans ville oppfinnelser var forretten, skulle kanskje oppfølgeren fungere som middag. 
Men dener mer som en lett lunsj. 
Du blir ikke helt mett, men det smaker likevel godt. 

I Sony Pictures Animations "Det regner kjøttboller 2", fortsetter historien der den sluttet i den første filmen. 
Oppfinneren Flint Lockwood trodde han reddet verden da han ødela den beryktede oppfinnelsen sin som gjorde vann om til mat, og som blant annet førte til cheeseburgerregn og spagettitornadoer. 
Gleden er imidlertid kortvarig. 
Det viser seg at maskinen fremdeles er i full aktivitet. 

Ikke nok med det, men den har skapt en hel øy full av rare matdyr som tacodiller og edderburgere. 
Øya har blitt som et slags "Jurassic Park" for matvarer. 
Nok en gang må Flint og vennene hans redde verden, men ting er selvfølgelig ikke helt som de tror. 

Filmen er absolutt underholdende, vil garantert treffe hos de små og tidvis få foreldrene til småhumre, men jeg har sett bedre og morsommere animasjonsfilmer enn dette. 
Filmen utnytter ikke karakterenes potensiale fullt ut, og mangler de virkelig gode og treffende kommentarene. 
På plussiden er den fargerik og fantasifull. 
