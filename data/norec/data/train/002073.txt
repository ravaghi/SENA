Malplassert, men riktig
Den velkjente A-Laget-formelen er solid. 
Men Hove må skjønne at bergensrapperene ikke kan holde konsert midt på lyse dagen. 

Hovefestivalen har ikke vist seg fra sin skarpeste side hva angår å booke artister til riktige tidspunkter. 
Lana Del Rey ble satt til å spille på kanskje døgnets mest bråkete tidspunkt, og nå fikk A-Laget, gjengen som fremmer pulings og hedonisme, æren av å spille når Dagsrevyen starter. 

Jeg er ikke hypp på å se nysgjerrige familier på ekskursjon i dagslys når Girson snakker om fitte, og jeg har heller ikke noe ønske om å se folk spille minigolf på den gamle klubb-bunkersen ved Teltscenen når Vågard preiker om oralsex. 
Det blir bare feil. 

Ser man bort fra irritasjonsmomentene, var bergensrapperene i velkjent modus; pågående og grisete spilte de for et relativt slitent festivalpublikum som fikk en slags boost av å se energiske rappere levere en en suksessformel vi har sett mange ganger før. 
Formelen funker fortsatt, med en trio som utfyller hverandre på jælla fin måte. 

Girsons tilstedeværelse på skive var i full effekt på scenen, Vågard og Store P er like grove i kjeften. 
De hentet opp blant annet gamleschlägeren "Slem Tøs", P3-listede "Flyplass", "Jaja" fra den for så vidt ferske EPen, og et par re-edits på låter for å tilpasse det til konsertformatet. 

Nå vet vi veldig godt hvordan dere funker sammen, gutta. 
Det hadde vært artig med litt solokjør. 
