I Give It a Year
En underholdende film om hva som skjer når romantikken dør. 

“Jeg gir det ett år”, er ikke ordene du har lyst til å høre når du akkurat har giftet deg med det du tror er ditt livs kjærlighet, men hva skjer om du er totalt feil for personen du har giftet deg med, og han er fullstendig feil for deg? 

I den romantiske komedien I Give It a Year møter vi det nyforelskede paret Nat og Josh, spilt av Rose Byrne (Bridesmaids) og Rafe Spall (Life of Pi), som gifter seg bare et halvt år etter at de har møtt hverandre. 

Dette er en artig film om hva som skjer når romantikken dør, men komedien spiller litt for mye på billig humor og enkle triks for å få publikum til å le. 

Fra himmel til helvete 

Nat og Josh svever på en rosa sky helt til den første stormforelskelsen har begynt å legge seg. 

- Hvis du klarer deg gjennom det første året av et ekteskap, så klarer du deg gjennom alt, sier moren til Josh i bryllupet deres, når alt fremdeles er rosenrødt. 
Like etter begynner alle de små skavankene, som var søte i begynnelsen å bli fryktelig irriterende. 

En naken dorull på hengeren på badet, en stappfull søppelkasse som aldri tømmes, og et kvinnemenneske som lider av kronisk jeg-synger-alltid-feil-tekst-på-kjente-sanger-syndromet - det er rett og slett et helvete. 

Josh og Nat begynner å bli dritt lei hverandre, og når begge to i tillegg har møtt menneskene som er deres perfekte motpart, med alle de kvaliteter og egenskaper de ser etter i en partner, føles ikke ekteskapet så flott ut lenger. 

Ingen «Fire bryllup og en gravferd» 

Toppen av lista over beste romantiske komedier gjennom tidene er full av britiske filmer. 
Britisk humor blandet med søt forelskelse er ofte en hit, og det er noe Dan Mazer (Ali G Indahouse, Brüno), mannen bak filmen, er fullstendig klar over. 

- Så romantisk, akkurat som en Hugh Grant-film, sier en kollega av Nat når hun forteller om bryllupet i filmen, men I give It a Year er ingen ny Notting Hill, eller Fire bryllup og en gravferd. 

Jeg kan likevel konstatere at dette absolutt er et godt bidrag til romkom-sjangeren. 
Filmen er søt, klein, morsom og flau om hverandre, men en liten overvekt av kleine øyeblikk. 

Rose Byrne og Rafe Spall overbeviser som et par som ikke tåler trynet på hverandre, og som bringer frem det verste i hverandre, mens Anna Farris og Simon Baker er sjarmerende i sine roller som drømmepartnerne, og deres prestasjoner gjør I Give It a Year til en trivelig film. 

Jeg lo også godt av rollefigurer som Nat sin kyniske søster Naomi, spilt av Minnie Driver, og mannen hennes Hugh, spilt av Jason Flemyng. 
Deres tilnærming til ekteskapet, at det er laget for å være jævlig, fikk meg til å flire. 

Når det er sagt synes jeg filmen spiller litt for mye på åpenbare morsomheter. 
Som for eksempel når et bilde av Josh sine edlere deler dukker opp blant bildene fra bryllupsreisen, når de viser dem til Nat sine foreldre. 

Jada, scenen er morsom den, men det føles likevel litt som om filmskaperne bare måtte ha med en kuk i filmen, for da ler jo folk da vettu. 
Jeg synes det blir litt billig. 

Underholdende om romantikkens død 

I Give It A Year kommer ikke til å gå ned i historien som tidenes kjærlighetsfilm, for den handler mer om bruddet enn om forelskelsen. 

Filmen spiller imidlertid på mange hverdagslige problemer som store deler av publikum kan kjenne seg igjen i, og det gjør at I Give It a Year blir en underholdende film. 

Jeg må likevel advare deg mot å ta med kjæresten på date for å se denne om dere er nyforelska - for da er det mulig romantikken dør innen dere går ut av kinosalen. 
