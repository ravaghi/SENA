New Jordal Swingers:«45 Beste! 
(30 år med rock'n'roll)» 

(Tylden) 

Rock-band vokste ikke på trær i 1970-tallets Norge, men New Jordal Swingers var i en lang periode såpass svære at de hadde egen fanklubb og greier. 

Røttene deres var halvt i den amerikanske femtitallsrocken og halvt i «Shadows-musikken», og bandet ble opprinnelig satt sammen for å fungere som konsertband for Per «Elvis» Granberg. 
Gruppens hang til streit «gammelrock» og novelty-hits preget mesteparten av 70-tallsproduksjonen deres, noe det ble en lang rekke Norsktopp-slagere av, men som i dag får musikken til å høres som utdatert dansebandsaktig. 

Og det er sårt, for det føles som om NJS-sjef Eigil Berg hele tiden har sittet med noe mer inne, liksom - best gitt uttrykk i den livsbejaende springsteenske «Før lyset brenner ned» (1985), en altfor lite påaktet norsk rock-klassiker. 
Man etterlates med en litt snurt følelse av at publikumskravene på «lokkalet» i Distrikts-Norge i for stor grad har fått legge bånd på ambisjonene og den gode viljen hans. 

Bergs egne kommentarer til disse 45 låtene gir merverdi til denne dobbelt-CD'en, mens Bård Oses introduksjon henviser til den tragiske rasulykken som tok livet av to av medlemmene i 1982, uten å klargjøre at det dreide seg om Håkon Vellesvik og Finn John Andresen. 

MORTEN STÅLE NILSEN 
