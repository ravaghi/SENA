Speed Racer
En fargesprakende tyggisboble av en film 

”Speed Racer” er navnet på både filmen og hovedfiguren. 
Da forventer jeg fart, fart og mer fart. 
Og det går fort for seg i filmen, kanskje litt for fort når det gjelder klippingen. 
Vi rekker ikke alltid se hva som skjer, og dermed forsvinner fartsfølelsen. 

Men først og fremst er dette en fargesprakende tyggisboble av en film, som kanskje ikke har en spesielt spennende historie å fortelle deg, men jeg lar meg imponere av brødrene Wachowskis vanvittige effektbruk. 
Du har nok ikke sett noe lignende før, på godt og vondt! 

Skitne triks 

Speed (Emile Hirsch) vokser opp i en motorgal familie, men tragedien skjer når storebror Rex dør i en mystisk ulykke. 
8 år senere er det Speeds tur til å kjempe om seieren, men han oppdager at store sponsorer bruker skitne triks for å vinne. 

Kan Speed og resten av familien Racer hamle opp mot dem med spøkelset av Rex i bakspeilet? 

Verdensrekord i farger 

Brødrene Larry og Andy Wachowski ga actionfilmen et spark i ræva med ”Matrix”-filmene. 
De leker fremdeles med de lekreste effektene, men mens alt var grå-blått i ”The Matrix”, brukes alle regnbuens farger i ”Speed Racer”. 
Jeg tror de har satt ny verdensrekord i fargebruk, faktisk. 

Resultatet er at hele universet virker fryktelig falskt, men det er da også hensikten. 
Dette er en vill tegneserie på film, basert på en japansk serie fra 1960-tallet. 
Da må det nesten bli sånn. 

Mangler fartsfølelse 

Men så var det fartsfølelsen, da. 
Den imponerer ikke. 
Jeg har spilt dataspill med mer fart enn ”Speed Racer” har. 
De vanvittige banene i filmen ser ut som en krysning av dataspillene ”Trackmania” og ”Wipeout”, så en spillversjon av ”Speed Racer” burde bli brukbar. 

Men de lekre bilene har tilsynelatende ingen vekt, og flyr omkring som fjær. 
Kanskje er dette å be om for mye, for Wachowski-brødrene har på ingen måte forsøkt å lage noe som ligner virkeligheten. 

Ekstreme detaljer 

Midt blant alle effektene gjør Emile Hirsch en brukbar jobb i hovedrollen, med Christina Ricci, John Goodman og Susan Sarandon i helt enkle og greie bi-roller. 

Men det er effektene som spiller hovedrollen, og de er produsert med ekstreme detaljer, som man trolig må se filmen mange ganger for å få med seg. 

Jeg skal nok tåle å se ”Speed Racer” en gang til! 
