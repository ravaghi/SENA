Spillanmeldelse:Det ultimate familiespillet 

Det er klart for en ny omgang sprudlende Lego-glede i Indiana Jones-universet. 

Det begynner å hope seg opp med disse Lego-spillene nå. 
Tre «Lego Star Wars»-spill har det blitt, i tillegg til «Lego Batman» og «Lego Indiana Jones». 

Men så har alle disse spillene noen fellesnevnere som gjør det vanskelig å gå lei: 

De gjenforteller kjente og kjære historier med tøysete, uhøytidelig (og ofte svært morsom) humor, de bobler over av kreativitet i de mange lekne oppgavene som skal løses og de er omtrent så nære de ultimate familiespillene man kommer. 

Alt dette kan man si om «Lego Indiana Jones 2: The Adventure Continues» også. 
I steden for å småpusse litt på forgjengeren, får du her helt nye oppdrag, miljøer og oppgaver fra alle «Indiana Jones»-filmene - inkludert, for første gang, den aller siste av dem. 

To spillere kan dele hele spillopplevelsen fra start til slutt, og det er ikke bare en gimmick: oppgavene er skapt for å deles. 
En helt strålende anledning for far og mor til å gjøre noe morsomt sammen med barna, for eksempel. 

Den klart største og mest spennende nyheten i «Lego Indiana Jones 2» er muligheten til å bygge dine egne brett. 
Det starter forsiktig og helt i det små, og kan til slutt ende opp med avanserte opplevelser du kan knytte til enspillerdelen eller konstruere ditt eget spill av. 

Og det fungerer som en drøm. 
Denne brettbyggeren er en av de klart beste og mest intuitive jeg har sett i et spill til nå, og muligheten til å skape noe selv er et helt opplagt pluss for opplevelsen. 

Den virtuelle Lego-serien har i det hele tatt blitt en serie man kan stole på, et koselig høydepunkt i en spillhøst som ellers er preget av bulderet fra actiontunge gigautgivelser. 

Og «Lego Indiana Jones 2» er definitivt intet unntak. 

PS: 
Fredag 27. november er det klart for nok et nytt Lego-spill - «Lego Rock Band». 
«Lego Harry Potter» er også under utvikling. 

PPS: 
Spillet er også ute i egne versjoner til de håndholdte spillformatene PSP, DS og iPhone/iPod Touch. 
