Ellevill USA-satire om å selge sin sjel
Morsom debutfilm fra California-rapperen Boots Riley. 

ILM: 
Unnskyld at jeg forstyrrer, er replikken som åpner veien til velstand for unge fattige telefonselgere som Cassius Green (Lakeith Stanfield) i filmen «Sorry to Bother You». 
Bort fra livet som leieboer i onkelens garasje i Oaklands fattigstrøk og opp i heisen som «superselger» med astronomisk lønn og dyre dresser. 
Kort sagt, dette handler om å selge sjelen sin på en særdeles funky måte. 

Absurde sider 

Filmen er rapperen Boots Rileys (fra gruppa The Coup) debut, og alt ved den – satiren, personene, miljøet, samfunnskritikken og den magisk-realistiske fortellerstilen – vil appellere sterkt til folk med blikk for de mest absurde sidene ved USA. 
Reklamebransjen, realityshowene, rikingenes kokainkonsum, fattigfolks gjeldsproblemer og hverdagsrasisme er ingredienser i denne suppa av en ellevill parodi på den amerikanske drømmen. 
Filmen er så sleivete morsom og uærbødig som man bare sjelden ser i Hollywood-produkter nå. 

Hvit stemme 

I likhet med Spike Lees «BlacKkKlansman» gjør også Boots Riley et nummer av svartes framgang når de tar i bruk sin «hvite stemme». 
Det er en eldre kollega i Danny Glovers skikkelse som formaner Cassius å bruke den hvite stemmen i telefonsalget, sånn at det høres ut som om Ferrarien er parkert utenfor. 
Cassius’ stemme (dubbet av komikeren David Cross) er en gullgruve. 
Filmen dumper ham inn i dagligstua eller toalettet til potensielle leksikonkjøpere. 
Snart avanserer han oppover i etasjene der han skal selge konseptet «WorryFree», et tilbud om samlebåndsarbeid, kost og losji for fattigfolk. 
Slavearbeid, skal det vise seg. 

Streiker 

Bare kjæresten Detroit (Tessa Thompson), kunstner med selvkreerte øreringer med budskap som Murder og Kill eller formet som den elektriske stol, klarer å holde på parets bakkekontakt ved å engasjere seg i streiker og politiske aksjoner, for øvrig møtt med en hær av batonger og opprørspoliti. 
Samlet servert utgjør alle overdrivelsene i filmem en punkete parodi på alt som er himmelropende sprøtt i den amerikanske kulturen. 
