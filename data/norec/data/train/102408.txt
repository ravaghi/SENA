Låtanmeldelse:Maria Mena - «Fuck You» 

Første smakebit fra Maria Menas sjette album er ikke så bra, men den lover likevel godt. 

Det er mye å like ved Maria Menas nye singel. 
Den er et kjærkomment steg videre fra sutresumpen hun har stått fast i gudene-vet-hvor-lenge. 
Den er musikalsk frisk og utadvendt, og fremstår livsbejaende. 

Men den har noen problemer også. 

Tittelen - og dermed refrenget, i den grad man kan si at låten har et refreng - har ikke stoppeffekten jeg antar man har ønsket seg. 
Selv før avspilling er tanken hm, dette gjorde jo Lily Allen i 2009, og var det ikke ganske corny allerede da? 

Dernest gjør 
Mena det veldig tydelig hva dette handler om, på sin egen Facebook-side: 
Kjipe folk som slenger dritt anonymt på nett. 

«Slouched behind a keyboard, your fingertips are nails/I bet face to face to your skills surprisingly fail», åpner hun med, og teksten durer videre i samme prosasiske, upoetiske stil. 

Det blir ikke popmagi av slikt. 
Det blir snarere et middels skarpt debattinnlegg med musikk til. 

Men den musikken er til gjengjeld fin. 
Mena har alliert seg med produsentgeniet Mats Lie Skåre, som pøser på med trillende piano, spreke trommer, søte strykere og koringer, kul sessionbass og ditto gitarer. 

Resultatet er et paradoks - det er ikke all verdens til låt, og de ovennevnte problemene er uoverkommelige, men «Fuck You» bærer likevel bud om at albumet hennes kan bli ganske kult. 

Vi får se. 

* Slippes 18. mars. 
