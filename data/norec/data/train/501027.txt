Vakker sang for en vakker dag
Estetikkens seier over kritikken 

«THE LOVLIEST DAY» er ifølge The Owens den dagen han tenker tilbake på nå når vinteren fester taket, den siste sommerdagen, den fantastiske dagen, dagen som fulgte natten da de ble «caught carving names in cursive in the dark», og morgenen rant i det hun lot håret falle ned og tvang solen til å stå opp, og alt og alle til å våkne for å få med seg dette perfekt vakre øyeblikket. 

SLIKE ØYEBLIKK er selvsagt verdt sine egne sanger, og «The Lovliest Day» er en popsang like nydelig som den dagen den beskriver. 
Sangen får frem det beste i The Owens, og det beste i The Owens er Ove Svendsens vakre stemme, i seg selv sommervarm og sollys. 
Med seg i bandet har han først og fremst Daniel Birkeland og Calle Hamre, og oppgavene er fornuftig fordelt: 
Svendsen skriver og synger sangene, Birkeland og Hamre sørger for at instrumentene legger seg varsomt opp til den lette popflyten og at produksjonen skaper et mildt og lekkert uttrykk. 
Her er en rikdom av vakre gitarklanger, en rytmeseksjon som holder seg nennsomt i bakgrunnen og piano og strykere som er klare til å trå til når litt sødme er tiltrengt. 

DET ENKELTBIDRAGET som stikker seg klarest frem, er Nathalie Nordnes. 
En ting er at hun synger så vakkert på «A Mess Of Everything», enda bedre er det at stemmen står så fint til Svendsens, og at de i fellesskap gjør en litt forvirrende tekst om til en vakker duett. 
Det er altså først og fremst melodien og stemmene som gjør den til platens andre høydepunkt, og slik er den et godt eksempel på styrkene og svakhetene til The Owens' annetalbum. 

SVENDSEN skriver en melodisk visepop, som kan minne om et Keane uten all dramatikken, eller en snill utgave av Elliott Smith, eller en mindre svartsynt Tom McRae. 
Iblant savnes det et element av noe mørkt, eller i det minste noe tvetydig i musikken, og tekstene kunne godt ha vært tydeligere eller hatt flere kontraster. 
Men den kritikken viker til side for dyrkingen av en melodiøs og mild musikalsk estetikk, og for tekster som bringer frem minner om vakre sommerdager. 

HELGE OLSEN 

Enig med vår anmelder? 
Si din mening her. 
