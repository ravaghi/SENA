Finfint fra flinkis
Lamar var som forventet oppriktig og dyktig på årets siste rapkonsert på Hove. 

Før Lydverket dro sørover til Hove, påpekte undertegnede at Kendrick Lamar er den kisen jeg gledet meg mest til å se på hele festivalen. 
Takket være hans Section 80, var det god grunn til å forvente en oppegående Cali-rapper som faktisk vil formidle noe oppriktig. 

Og det var akkurat dét en fikk servert på årets siste rapkonsert på sørlandsfestivalen. 
Men det er noe med når forventninger innfrir og det lille ekstra mangler. 
Noen ganger så trenger en overraskelsesmomentet som bikker utfallet til å bli noe ekstraordinært. 

Jeg er ganske sikker på at Lamar har det lille ekstra. 
Han er dødsdyktig, ofte on point og har Black Hippy, verdens beste rapkollektiv akkurat nå, med seg til å løfte et par relativt bleike rapår over gjennomsnittskarakteren. 

Teknisk som få ér Lamar. 
Med knallsterke låter som "Hol'Up", "P & P" og "The Recipe" beviste Dr. Dre-yndlingen at han kan få med seg et norsk publikum. 
Han mista vel heller ikke noen fans da han dro opp et par kiser for å dra et vers på scenen med ham. 

Rapactsa har ikke skuffet på årets Hove med unntak av en skrotskrulle som spilte på torsdag, da. 
Kendrick Lamar derimot rundet det hele av på en finfin måte uten det store smellet. 
