Jokke & Valentinerne- «Levende (så lenge det varer)» 

«OK, det er kjedelig. 
Heller en sur gitar, ass.» 

Sitatet ovenfor er Joachim Nielsens beskjed til publikum når han gir opp å stemme gitaren på dette liveopptaket fra lille julaften 1996, angivelig et tidspunkt hvor han for lengst var i heroinens vold. 

Det er heldigvis ikke påtrengende hørbart; dette fremstår som en konsert av typen mann og band skrev seg inn i historien med: tøff, ølstenket, rufsete og hjertevarm. 
Undertegnede var imidlertid så heldig å få se dem på ordentlig fem år tidligere, en opplevelse som sitter bedre i ryggmargen enn denne platen kommer til å gjøre. 

For heller ikke «Levende (så lenge det varer)» kan sies å føye seg til verdens tynneste liste - den med klassiske norske liveplater. 
Til det lages det for mye gråstein av gullkorn her, og få av disse versjonene overgår de originale studioinnspillingene. 
Men dette er et viktig dokument for de spesielt interesserte, som det heldigvis er mange av. 

ANBEFALTE KJØP: 
«Oldiser», «Hvis jeg var deg», «Gjeld», «Her kommer vinteren». 
