Splitter piiiiiiiiine
Endelig er den etterlengtede norske «Singstar»-versjonen her. 
Men resultatet er noe halvhjertet. 

Helt siden det ble kjent at karaokefenomenet «Singstar» skulle komme i norsk versjon, har syngeglade nordmenn vært bortimot fra seg av forventning. 

«Singstar», «Singstar Party» og «Singstar Pop» har i tur og orden forvandlet stuer over det ganske land til skrålende karaoke-buler, og muligheten til å utfordre strupen med norske klassikere har vært uimotståelig for mange. 

Nå er altså «Singstar Norske Hits» her. 
Og selv om det forsåvidt er en naturlig utvidelse for alle som er hektet fra før, er det mye å sette fingeren på. 
Først og fremst sangutvalget. 

Sony har åpenbart forsøkt å tilfredsstille så mange som mulig, noe spennvidden bærer tydelig preg av. 
Kaptein Sabeltann, Dum Dum Boys, Rune Rudberg, Dollie De Luxe, Kids, Phillip og Sandra og Marie Mena er blant artistene man kan velge mellom - artister som ligger svært langt fra hverandre. 

Det skytes altså med haglegevær, i håp om at i alle fall NOE vil treffe. 
Og det gjør det forsåvidt, men ikke uten å samtidig være ekskluderende. 

Det er i det hele tatt mye jeg savner her, blant annet noe av Jokke & Valentinerne, Raga Rockers, TNT og Return. 
Men det sier mest om hvor spredt målgruppen for «Singstar» er, det er nok umulig å tilfredsstille alle uten å gi ut smalere versjoner som er rettet mot mer spesifikke aldersgrupper. 

Samtidig er det underlig at 11 av sangene også er å finne på «Singstar Pop», som kom i mai. 
Hvorfor ikke fylle hele spillet med norske sanger? 
Og hvorfor ha med engelskspråklige norske hits? 

Til tross for alt dette er nok ikke «Singstar Norske Hits» til å komme utenom i sommer. 
Noen av sangene vil uansett falle i smak hos de fleste, uansett hvilke preferanser man har. 

For det er jo unektelig deilig å sløve i skyggen. 
Hvorenn du er i verden, til og med. 

PS! 
Utgivelse onsdag 29. juni. 
«Singstar Norske Hits» koster 300 kroner uten mikrofoner og 550,- med mikrofoner. 
