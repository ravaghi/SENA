Sju søstre i velspilt teknokaos
Ideen er stilig og original, og Noomi Rapace håndterer suverent sju forskjellige roller i Tommy Wirkolas regi. 
Men så får smørjevold og touchskjermer hovedrollen. 

What Happened to Monday 

Sjanger: Sci-Fi/Thriller. 
Nasjonalitet: USA/Norge 2017. 
Regi: Tommy Wirkola. 
Manus: Kerry Williamson. 
Skuespillere: Noomi Rapace, Willem Dafoe, Glenn Close, Pål Sverre Hagen, Christian Rubeck, Cecilie Mosli. 
Lengde: 
2 timer 3 min. Aldersgrense: 15 år. 

I den endeløse rekken av dystopiske framtidsvisjoner, der menneskeskapte katastrofer av ymse slag har ødelagt levekårene: her kommer en virkelig pirrende og original ide! 

I en verden med matmangel og ekstrem overbefolkning, er det innført streng ettbarnspolitikk. 
Staten overvåker befolkningen gjennom avansert teknologi og alle ulovlige søsken blir lagt i søvn i påvente av bedre tider. 
Så blir et sett identiske sjulinger født. 

Morfaren (Willem Dafoe) holder jentene i skjul for myndighetene, som nådeløst jakter på overflødige barn. 
Han gir dem navn etter ukedagene, og finner opp en person, Karen Settman, som alle jentene spiller i offentligheten en dag i uken hver. 
Hjemme i leiligheten de alle deler, får de derimot være seg selv. 

Så kommer dagen da opplegget går opp i limingen: 
Monday kommer ikke hjem etter endt utedag. 
Hva skjedde med henne? 

Sterkt av Noomi 

I Norske Tommy Wirkolas andre engelskspråklige film (etter Hansel & Gretel: 
Witch Hunters i 2013) har den kreative nordlendingen ikke skrevet manuset selv, slik han vanligvis gjør. 
Og manuset viser seg både å være «What happened to Monday»s både største styrke og svakhet. 
Ideen er styrken, å skjule mangelen på klar retning med å overlesse med teknoeffekter, er svakheten. 

Svenske Noomi Rapace har fått utfordringen med å gi kropp, sjel og fjes til alle sjulingene, og den jobben greier hun til gangs. 
Selvsagt med god hjelp av avansert filmteknologi, men hun lykkes godt i å gi hver av søstrene ikke bare eget utseende, men også personligheter. 

Og lenge er «What happened to Monday» en utelukkende fascinerende opplevelse. 
Hvordan løser de hverdagens utfordringer uten å bli oppdaget? 
Og - hva er hendte egentlig med Monday? 
De gjenværende søstrene må ta store sjanser for å finne det ut, med ufattelig risiko. 

Med en så morsom ide, burde filmen vært morsommere. 
Men, la gå. 
Mye spennende her. 
Velspilt og velregissert er det også. 

For mange skjermer 

Det viser seg raskt at filmen ikke har planer om å gå dypere inn i bakgrunnen for ettbarnspolitikken, men heller more oss med masse slåssing, skyting og blodsutgytelse. 
Med et svært så godt dryss av flimrende touchskjermer og andre teknologieffekter vi har sett mange ganger før, og som det uansett blir altfor mye av her. 

Men heldigvis - i en så teknofiksert setting, er miljøskildringene en fin kontrast: rustikke farger innendørs i motsetning til det antiseptisk, hvite som alltid følger med. 
Og en fascinerende utendørsverden med konstant regn, enorme folkemengder, rot og kaos. 
Filmen er gjennomgående velspilt og flott rollebesatt, de tre norske skuespillerne setter positivt preg på en film, som etter et kaotisk midtparti greier å samle stumpene, sette alt kaoset i en viss sammenheng, samt å holde på spenningen helt til slutt. 

Glenn Close er et godt, men opplagt valg til å spille hovedskurken her, en fanatisk kvinne med store maktambisjoner. 
En rolle hun har bekledd flere ganger før. 

«What happened to Monday» har ordinær kinopremiere i Norge 8. september. 
