Gripende oppvekstskildring
Jeg har sett mange velmenende skandinaviske oppvekstskildringer de siste årene. 
Få har imidlertid grepet meg på samme måte som denne, om en niårig jente som overlates til seg selv en sommer tidlig på 80-tallet, mens foreldrene drar til Afrika for å redde verden. 
Debutantregissør Edfeldt viser en vár sensibilitet overfor unge mennesker jeg ikke har sett siden mesterverket «En kärlekshistoria» og lokker fram nedtonet spill av verdensklasse fra sine purunge skuespillere. 
En vond, vakker og ujålete film om ensomhet, nesten uten lyter. 

ØYSTEIN DAVID JOHANSEN 
