Rebell
Sterk film om en barnesoldats skjebne. 

Dette er ingen solskinnshistorie. 
Rebell handler om jenta som kidnappes av opprørsgeriljaen i Kongo og tvinges til å bli barnesoldat. 

Filmens historie er til tider så kullsort at det er vanskelig å ta den inn over seg. 
Men regissør Kim Nguyen sparer oss for de verste bildene, og gjør at jeg makter å se menneskeskjebnene bak blodbadet. 

Dette en rå og sterk skildring av hva krigføring kan gjøre med et barnesinn. 

Blir opplært til å drepe 

En opprørsgerilja inntar en landsby for å få tak i barnesoldater. 
Komona (Rachel Mwanza) blir tatt med inn i jungelen, der hun blir opplært til å drepe. 

Vi ser hvordan hun må drikke noe de kaller tryllesevje for å være i stand til å kjempe, hvordan hun har en spesiell evne til å forutse hvor regjeringssoldatene befinner seg, og hvordan dette gir henne en helt spesiell posisjon hos geriljalederen. 

Filmen forteller historien med nådeløs presisjon. 
Den river meg med umiddelbart etter forteksten, og setter i gang uten å la oss bli kjent med Komona. 
Det skjer underveis. 

Hvem hun var før, er ikke relevant, for hun er ikke den personen lenger. 
Nå er hun en som blir tvunget til å utføre uhyrligheter, og som ikke har anledning til å la være. 

Rachel Mwanza spiller fantastisk som et barn uten håp om en normal fremtid, men som likevel har viljen til å tørre å håpe. 

Total mangel på menneskeverd 

Regissør Kim Nguyen har også skrevet manus, og skildrer en håpløs del av Afrika. 
Det er et trist skue. 

Her er det total mangel på menneskeverd. 
Et liv har ingen verdi for disse krigerne. 
De vet kanskje ikke en gang hva de kjemper for. 
Men våpen har de nok av. 
Kuler er ikke noe problem. 

Og hverdagen er drevet av vold, overtro, alkohol og narkotika. 
Omstendighetene er svært troverdig filmet, og har en dokumentarisk kvalitet. 

Rebell ser ikke bak begivenhetene. 
Den forsøker ikke å forklare hvordan fenomenet med barnesoldater kunne oppstå. 

Men jeg har mer enn nok med å takle skjebnen som blir presentert her. 
Komonas pregede barneansikt er som en marerittversjon av Hushpuppy fra Beasts Of The Southern Wild. 

Og hennes vei inn i helvetet, og forsøket på å komme ut av det, gjør dypt inntrykk på meg. 

PS: 
Filmen var Canadas Oscar-bidrag i 2013, og ble nominert i kategorien Best Foreign Language sammen med blant andre Kon-tiki. 
Hovedrolleinnehaver Rachel Mwanza fikk også en Sølvbjørn for beste kvinnelige skuespiller under filmfestivalen i Berlin i 2013 
