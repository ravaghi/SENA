TEST:Masse Mini-moro 

Få evner å lage like morsomme biler som Mini. 
Kabrioleten gir en ekstra dimensjon til opplevelsen. 

Den moderne utgaven av Mini er inne i sin andre generasjon og kabrioletutgaven har vært på markedet et drøyt år. 
Det finnes i dag tre varianter av kabrioleten på markedet, eller Cabrio som Mini selv kaller den: 
One, Cooper og Cooper S. 
I tillegg finnes det også en spesialvariant ved navn John Cooper Works med hele 211 hestekrefter. 
Vi har imidlertid kjørt vanlige Cooper med en 1,6-liter på 122 hestekrefter. 
Den starter på 265.000 kroner. 

En mindre ansiktsløftning er forøvrig på vei med noen justeringer både på estetikken og den tekniske siden, men denne kommer først til høsten. 

Du ser at det er noe spesielt med denne bilen umiddelbart når du setter deg inn. 
Interiøret ligner rett og slett ikke noe annet du finner i andre bilmerker. 
Den store midtstilte fartsmåleren, de runde formene og alle vippebryterne gir et morsomt inntrykk. 
Med en del ekstrautstyr som vår testbil hadde, er i tillegg kvalitetsinntrykket meget godt. 
Dette virker klart mer eksklusivt enn prislappen tilsier. 

Kjøreglede 

Det er nok likevel kjøreopplevelsen som står sterkest for oss etter noen dager i denne bilen. 
Kjøreegenskapene i Mini er særegne og svært imponerende. 
Dette har ikke forandret seg nevneverdig selv om det faste taket er borte. 
Tvert i mot gjør det åpne taket kjøreopplevelsen vel så morsom. 

Sportslig 

Styringen er svært direkte og du har god følelse med forhjulene gjennom det tykke rattet. 
I svingene kjenner du hvordan bilen lener seg mot bakhjulene slik at disse hjelper til å styre bilen rundt svingene. 
Den vanlige understyringsfølelsen hvor bilen lener seg oppå fremhjulene og ploger gjennom svingen, er det ikke mye av her. 
I tillegg ligger bilen svært stabilt og det er lite krengning selv i harde svinger. 
Grepet er svært godt og du skal gjøre usedvanlig mye dumt for å havne i problemer med denne bilen. 

Pedalene står rimelig rett opp og ned og krever en del kraft fra føreren. 
Det samme gjelder den tettstegete sekstrinnskassen. 
Girkula er stor, men etter litt tilvenning går den rimelig kontant mellom du ulike trinnene. 
At man må bruke såpass med krefter på betjening av gir og pedaler, er med på å underbygge den sportslige følelsen i denne bilen. 

Passe sprek 

Dersom du bruker de ulike girene, er 1,6-literen i denne bilen sprek nok. 
Med litt turtall går den absolutt akseptabelt, noe 0-100-tiden på 9,8 sekunder vitner om. 
Men på lavere turtall, er det ikke all verdens med drag. 

Forbruket er imidlertid ganske behagelig om du tar det med ro. 0,57 liter per mil er fasiten på blandet kjøring. 
Det gir et CO2-utslipp på 133 gram. 

Brukbar komfort 

Litt ekstra risting i karosseriet er det naturligvis i denne bilen, som i de fleste andre kabrioleter. 
Slik blir det fort når man fjerner taket og i tillegg har et så stivt fjæringsoppsett som denne bilen har. 
Spesielt plagsomt er det likevel ikke og fjæringskomforten er tross alt ganske grei, spesielt litt oppe i fart. 
Dette er ingen typisk småbil som ikke takler motorvei. 
Selv om dette ikke er noen utpreget stillegående bil, er totalkomforten ganske grei for bilstørrelsen. 

Bakseter ikke til pynt 

Det gjelder i alle fall for de som sitter foran. 
Her er det ganske god plass og du skal være relativt storvokst før det blir problemer å få plass til hele kroppen. 
Baksetene er det naturligvis verre med, men de er langt i fra håpløse for barn og mindre voksne bak noen som gir fra seg litt plass foran. 
Dette er bakseter som kan brukes til mer enn bagasjeoppbevaring. 
Bagasjerommet på 160 liter er nok mindre imponerende, men et par middels store bagger går inn. 

Mini Cooper kabriolet er dermed ikke så upraktisk som man kanskje kunne tro, noe som jo er ganske uvanlig blant så små takløse biler. 

Konkurrenter 

Mini kabriolet er en såpass særegen bil at konkurrentene ikke står i kø. 
Men noen alternativer finnes det. 
Nærmest ligger kanskje Peugeot 207 CC som med samme motor som Mini Cooper starter på 278.000 kroner. 
Dette er også en koselig bil, men til tross for at den er noe større, har den ikke bedre praktiske egenskaper. 
Den er heller ikke like morsom å kjøre. 
Ståltaket er dens største fortrinn. 

Når det gjelder kjøreglede, er det nok Mazda MX-5 som er den tøffeste rivalen. 
Denne roadsteren med bakhjulsdrift koster fra 304.000 kroner med en 1,8-liters motor på 126 hestekrefter. 
Denne har ikke noe baksete, men enda litt høyere kjøreglede enn Mini. 

Er det praktiske egenskaper som veier tyngst, er Audi A3 kabriolet det beste valget. 
Med en dieselmotor på 105 hestekrefter starter denne på relativt sett lave 315.000 kroner. 

Unik kombinasjon 

Selv om det finnes konkurrenter som kan hevde seg på enkeltområder, er det ingen som slår Mini kabriolet på kombinasjonen av kjøreglede, stil, anvendelighet og pris. 
Derfor er dette rett og slett et svært godt kabriolet-kjøp. 
