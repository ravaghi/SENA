Seagate Wireless Plus
Portabel, trådløs harddisk for alle dine mediefiler. 

For halvannet år siden testet vi en lignende løsning fra Seagate, artikkelen kan du lese her. 
Nå har Seagate kommet med en ny og forbedret utgave. 

Vi snakker om en portabel harddisk som er utstyrt med både batteri og en liten trådløs ruter med webserver. 
Den har også kontakter rett på harddisken og kan kobles til PC/Mac med USB 3.0 overgang. 

Men selv om den sentrale komponenten er en harddisk, oppfører ikke Seagate Wireless Plus seg bare som en harddisk, den har langt mer å by på. 

Seagate Wireless Plus 

Vårt testeksemplar er en modell på 1 TB i et kabinett som er litt større enn et harddiskkabinett for 2,5-tommers disker, også omtalt som lommeharddisk. 
Den har en av/på-knapp på siden og en kontakt til lader på den andre siden. 

På den ene kortenden sitter det et lokk, og under dette sitter SATA-kontakter. 
Her plugger du inn overgangskabelen når du skal legge inn data på disken. 

I filbehandleren på maskinen du kobler den til ser den ut som hvilken som helst annen ekstern lagringsenhet, og du kan fritt opprette og redigere mapper med alt mulig innhold. 

Men poenget med Seagate Wireless Plus er som navnet sier, den er trådløs. 
Det betyr at du får tilgang til alt innholdet via trådløst nett. 
Og ikke bare du, men opptil åtte brukere, avhengig av belastning. 
Den kan servere tre forskjellige HD-videoer til tre brukere samtidig. 

Du kan se innholdet på disken i en nettleser, men det beste er å laste ned en gratis Seagate Media app for iPad, iPhone, Kindle Fire og Android-enheter i henholdsvis App Store, Amazon og Google Play. 
Det finnes også en app for Samsung SmartTV. 

Så er det bare å velge hva du vil se eller høre på, enten ved å navigere i mapper, eller ved å la programvaren filtrere ut de forskjellige medietypene (video, musikk, bilder, dokumenter). 
Deretter kan du få oversikten presentert etter kriterier som artist, sjanger eller annet, på samme måte som på de fleste andre mediespillere. 

I bildespesialen under ser du noen skjermdumper fra iPhone og iPad. 

Vi liker at den vanlige mappestrukturen beholdes og er funksjonell, i tillegg til den typiske mediespiller-filtreringen. 

Hvordan fungerer det? 

Vi lastet over noen gigabyte med bilder, video og musikk. 
Hvor raskt det går er helt avhengig av maskinen du laster fra. 
USB 3.0 er rask, så skal du laste over en håndfull filmer tar det ikke mange sekundene hvis du har en rask disk eller SSD på vertsmaskinen. 
Å kopiere over hele biblioteker på mange hundre gigabytes kan jo ta litt tid, men det er jo ikke noe man gjør til stadighet eller behøver å overvåke. 

Det som er mer interessant er hvordan Wireless Plus klarere å levere mediefilene. 

Og det gjør den veldig bra! 

Musikk starter umiddelbart, små videosnutter også. 
Lange videoer/filmer tar noen sekunder før de starter opp, avhengig av lengden. 
Formatene som støttes for direkte avspilling på iPhone er H.264/QuickTime i forskjellige fasonger. 
Filer i formater som ikke er støttet viser et vindu som sier at formatet ikke støttes, men må lastes ned for å kunne avspilles i en eventuell tredjeparts avspiller. 
Det er i praksis umulig på en iPhone. 
På Android-enheter er dette langt enklere, siden det er et langt mer åpent miljø. 
Her streamet både DivX, Windows Media og M4v/MP4. 

Skal du vise bilder varierer responsen med hvor store bildefilene er. 
Store bildefiler i fullformat tar noen sekunder å vise, men dataene mellomlagres, så når du først har lastet inn noen kan du bla frem og tilbake uten forsinkelser. 
Det er også en viss forhåndslagring når du åpner en mappe for å se bildene i den, slik at det går raskere hvis du venter litt etter å ha sett på de første bildene. 
Da laster den inn flere bilder i bakgrunnen. 

Hva med nettilgang? 

Den forrige løsningen fra Seagate hadde en svakhet. 
Når du var koblet opp mot mediediskens trådløse nett hadde du ingen forbindelse til Internett. 

Men Wireless Pluss løser dette elegant. 
Du går ganske inn i nettverksoppsettet i innstillingsmenyen, og velger hvilket trådløse nett den skal kobles til. 
Dermed får du både i pose og sekk, nettilgang og tilgang til hele lageret av mediefiler. 

Også på Apple TV 

Har du en Apple TV boks på nettverket hjemme kan du også spille av filene via denne, vel å merke når du har satt opp kobling til det lokale trådløse hjemmenettverket på Wireless Pluss. 
Har du bare koblet iPhone/iPad til Wireless Pluss får du bare spilt av innholdet på iOS-enheten. 

Konklusjon 

Seagte Wireless Plus er en glimrende løsning når du trenger et mobilt fillager som kan deles av flere. 

Den er rask å fylle med innhold, er oversiktlig i bruk og svært fleksibel. 

Kapasiteten på 1 TB tilsvarer ganske mange mobile enheter, og fleksibiliteten i bruk og manøvrering er vel så god som standardfunksjonene. 
I tillegg slipper man iTunes og sync-problematikken mot flere enn én maskin. 

Seagate Wireless Plus 1TB 
