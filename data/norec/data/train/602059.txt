Tilbake til arven
Vi må ikke glemme vår arv , vår historie og forfedre. 
Det er dette som opptar Einherjer. 
De var der da metalbølgen herjet på 90-tallet, og var en viktig aktør for vikingmetalen. 
Nå bringer de det inn i 2014 og overraskende nok har de klart å forene den gamle sjangeren med et moderne uttrykk. 
Haugesundbandet ble dannet i 1993, men hadde en pause mellom 2004 og 2008. 
«Av Oss, For Oss» er album nummer to etter gjenforeningen, og denne gangen har de klart å gjøre fornyelsen av vikingmetalen på en bedre måte enn sist. 

Flere av låtene, som for eksempel «Nornene», har en liten folketonestil over seg og man kan til og med høre lyden av noe som minner om når hammeren treffer jernet. 
Her ligger nemlig djevelen i detaljene. 
Lytter man nøye kan man finne mye spennende, som for eksempel vår egen nasjonalsang. 
Dette er blandet med tunge, røffe gitarriff og seige rytmer. 
Det som trekker ned er stemmen til Frode Glesnes som til tider kan virke noe tafatt i forhold til det harde kompet. 

Albumet avsluttes mesterlig med tittelsporet, som er en over 10 minutter lang låt med flere spennende progressive elementer. 
En spennende og variert utgivelse, tro mot sine røtter. 
