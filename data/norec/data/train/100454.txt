U-sving for bilspillfavoritt
«Need For Speed: ProStreet» er seriens sobreste på lenge. 
Nå er det racingferdigheter som er i sentrum, og det fungerer overraskende bra. 

Hvis man tar bort diverse avgreninger, har det kommet hele ti «Need For Speed»-spill siden serien ble født i 1995. 
Fire av disse har i kjapp rekkefølge tatt for seg illegal gateracing med tuning og styling som sentrale elementer. 

Etter fjorårets middelmådige «Need For Speed: Carbon», skriker serien etter fornyelse. 
Og i steden for å lukke øynene, holde seg for ørene og synge «la-la-la-la» mens de mekker spillkode med den ene hånden og teller dollarsedler med den andre, har EA Games gått til verks med blanke ark og et åpent sinn. 

Spillet beholder riktignok innpakningen som ble innført med «Need For Speed: Underground» i 2003, selv om dette er kledelig tonet ned fra fjorårets masete utgave. 

Men kjøreopplevelsen kan absolutt ikke kalles oppgulp fra fordums storhet. 
Nå tar bilene skade av kollisjoner, skader som faktisk påvirker yteevnen. 
Ja, jeg er helt seriøs - du kan til og med totalskade bilen og bli tvunget til å trekke deg fra løpet. 

Kjørefølelsen har også blitt langt mer realistisk enn før (hvis du velger å kjøre uten datastyrt hjelp) og modifiseringen av bilene har mye større innvirkning på bilens ytelse. 

Det er disse tingene som gjør at jeg liker «Need For Speed: ProStreet» ganske godt. 
Bilene føles deilig tunge på veien, og du må virkelig jobbe dem gjennom krappe svinger for å unngå å miste kontrollen på den høyeste av de tre vanskelighetsgradene i styringen. 

Dessuten er både dagslys og lukkede racingbaner tilbake. 
Noen vil nok savne frihetsfølelsen fra «Underground», «Underground 2», «Most Wanted» og «Carbon», men «ProStreet» handler mer enn noe annet om racingferdigheter, og i lys av dette er det smalere fokuset nødvendig. 

Jeg synes i det hele tatt nyhetene og endringene for første gang siden 2003 tar «Need For Speed»-serien i en ny retning. 
Det blir litt småkjedelig og det finnes klart bedre bilspill der ute, men jeg er allikevel overraskende positiv til det utviklerne har fått til. 

I alle fall såpass positiv at spillet smyger seg opp på «godkjent». 

PS: 
Lanseres torsdag 22. november. 
Kommer også på PS2, Wii, DS og PSP. 
Det er PS3- og PC-versjonen som er testet. 
