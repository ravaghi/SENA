Samsung D820
Som vi har nevnt før er syltynne designmobiler det hotteste i mobilbransjen for øyeblikket, noe man lett ser på Samsungs nyeste. 
Vi har testet D820. 

Syltynne mobiler begynner snart å bli en parodi på seg selv. 
Etter suksesshistorien med Motorola Razr 
V3 er det knapt et mobilselskap med respekt for seg selv som ikke designer slike telefoner. 
Spesielt ser man denne trenden når man tar en titt på de nye seriene til Samsung, BenQ Siemens og nevnte Motorola. 

Felles for de fleste er at de er relativt svake teknologisk sett, selvsagt fordi de har mindre plass å rutte med. 
Samsung D820 ligner i så måte på de fleste andre modellene. 
En stilig telefon som ypperlig klarer de fleste basisfunksjonene til en telefon, pluss et par andre småting. 

Frekk kameraplassering 

Men i det store og hele er Samsung D820 en designtelefon, som skal imponere de som er så heldige at de får se den. 
Den er som sagt syltynn (15 mm) og ikke veier den mye heller (90 gram). 
Med sitt lekre sorte design er den i tillegg utformet på en slik måte at den også appellerer til den maskuline delen av befolkningen. 

Vi har også stor sans for hvordan Samsung har plassert kameraet. 
Dette er nemlig mulig å vri slik at man enkelt kan ta bilder både fremover og bakover. 
Allikevel er ikke alt bare vel i paradis. 
Tastene kunne nemlig vært marginalt bedre, både når det gjelder vanlige taster og navigasjonsknappen. 
Selv om det ikke er noe stort problem, kan det til tider være litt vanskelig å få den responsen man ønsker. 

I forhold til tastene må vi allikevel skryte av at Samsung endelig har skjønt at det skal være stor bokstav etter punktum. 
En irriterende bagatell er endelig fikset. 

Lekker skjerm 

I tillegg til designet er det skjermen vi er mest imponert over på denne telefonen. 
D820 har en av de desidert lekreste mobilskjermene vi har sett. 
Med 240 x 320 punkter og 262 144 farger er det riktignok mange telefoner som har like gode spesifikasjoner, men skarpheten og kontrasten i bildet på D820 er enorm. 

Riktignok hjelpes dette av de like lekre ikonene til Samsung. 
For selv om det finnes et par operativsystem der ute som er spenstigere enn Samsung sitt er det få selskaper som har lagt så mye ressurser ned i å lage detaljerte ikoner. 

Kobles til TV-en 

TV-kabelen som følger med er også en stor vinner hjemme i stua. 
Med denne kan man kjapt og enkelt koble opp mobilen til TV-en for å vise bilder og videosnutter. 
Den kan også vise spill og dokumenter på TV-en, men her blir kvaliteten for dårlig for at dette blir et reelt bruksområde. 
Da er nevnte bilder og videosnutter langt mer relevant. 

Vi har allerede skrytt av utformingen på kameraet, som er en enkel og plassbesparende løsning. 
Oppløsningen på kameraet er helt grei. 
1,3 megapiksler imponerer ikke, men er allikevel grei nok til bilder som skal inn på en webside. 
Kvaliteten på bildene er ganske bra, sett ut fra oppløsningen og funker greit til å vise frem feriebildene på TV-en. 

Mangler litt musikk 

Samsung D820 fungerer ved første øyekast ganske godt som musikkmobil, med relativt bra lyd og en imponerende mediespiller. 
Allikevel faller den igjennom på dette området, siden den mangler en del av de viktigste funksjonene til en musikkmobil. 

Riktignok er den utstyrt med relativt mye minne (73 megabyte) og støtte for minnekort (microSD), men sistnevnte følger ikke med i pakken. 
Man kan heller ikke koble til egne hodetelefoner, i hvert fall ikke uten ekstrautstyr. 
Samtidig mangler den både støtte for FM-radio og dedikerte snarveisknapper, slik at det blir åpenlyst at dette ikke er noen spesialdesignet musikkmobil. 

Synkronisering av musikk og data går greit med det medfølgende programmet Samsung PC Studio 3. 
Optimalt sett kunne vi ønsket oss en PC-løsning for alle mobiler lik den iSync-løsningen Apple har laget til Mac OS X, men det blir vel en litt utopisk tankegang at alle skal samarbeide om noe slikt. 

Én ting ad gangen 

Et annet problem vi har påpekt tidligere med flere av Samsungs mobiltelefoner er problemet med å gjøre flere ting samtidig. 
Dette fortsetter frustrerende nok i D820 og dersom man ønsker musikk mens man surfer på nettet eller jobber med andre aktiviteter kan man bare glemme denne modellen. 

Selv om operativsystemet i telefonen ikke er åpent følger det med de viktigste programmene som en telefon trenger. 
Vi ville foretrukket et mer åpent system, men det som følger med kvalifiserer til en middels avansert telefon, i hvert fall nytteprogrammene. 
Spillene som følger med kan på sin side kastes på dynga. 

Støtter EDGE 

Av høyhastighets dataløsninger støtter Samsung D820 standarden EDGE, som gir hastigheter opp til 237 kbit. 
Den mangler imidlertid 3G-støtte, som kunne åpnet for en genial videotelefoniløsning med det vribare kameraet. 

Uansett er denne telefonen, som ligger rundt 3 000 kroner, et ganske godt valg for de som er ute etter en middels avansert telefon som ser godt ut. 
For det er ingen tvil om at det finnes bedre telefoner i denne prisklassen der ute. 
Spørsmålet er om det er noen som er like lekre. 

Tekniske data for Samsung D820 
