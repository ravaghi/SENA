Diverse artister:«Eminem Presents The Re-Up» 

(Shady/Interscope/Universal) 

Genre: 
Hip hop Marshall Mathers samler troppene til kamp. 

Eminem skjønner at han må jobbe litt for å gjenvinne gatekredibiliteten som nødvendigvis blekner når man blir så til de grader popstjerne som han ble rundt årtusenskiftet. 
Da er det lett å ty til mikstapeformatet, slik han gjør her. 
Denne består av nytt materiale fra ham selv og de skumle vennene han har på plateselskapet sitt - kjente navn som 50 Cent og D12, nye folk som Bobby Creekwater og Cashis. 

«The Re-Up» er i stor grad oppløftende; sporene Eminem og 50 Cent gjør sammen er det mest potente begge har befattet seg med på evigheter. 
Musikken er uten unntak mørk og sint, noe liktlydende til tider, men platen er et godt skussmål for Eminem som produsent - han har laget de beste sporene selv. 

Det hadde selvfølgelig vært en idé å kutte det hele ned til en 45-minutters affære, slik at gullkornene hadde kommet bedre til sin rett. 
Platen gir uansett den gode gjengfølelsen en slik crew-presentasjon skal gjøre, og du blir gjort ettertrykkelig oppmerksom på at denne gjengen har våpen. 
Aller mest i kjeften, heldigvis. 

ANBEFALTE KJØP: 
«The Re-Up», «Jimmy Crack Corn», «Public Enemy #1», «We're Back» 
