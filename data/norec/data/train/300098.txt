Levninger fra fortiden
Pink Floyd gjenoppstår med nyoppusset og omarbeidet arkivmateriale. 
Mye tyder på at det blir en hyggelig affære. 

LÅT: 
Tidligere i år ble det kjent at Pink Floyd var i ferd med å ferdigstille et nytt studioalbum. 
Det første på 20 år. 
Det ble lenge spekulert i at det dreide seg om instrumentalmusikk som var til overs etter arbeidet med deres foreløpig siste plate «The Division Bell». 

Mye av grunnskissene stammer fra den tiden, men har i ettertid blitt bearbeidet og til dels spilt inn på ny av David Gilmour og Nick Mason med gjester. 

«The Endless River» er i stor grad skrevet av bandets avdøde keyboardist, Richard Wright og kommer i sin helhet 10. november. 
Første smakebit, «Louder Than Words», det eneste sporet med vokal, starter der hvor «The Division Bell» sluttet, med de samme klokkene som innledet avslutningssporet «High Hopes». 

Musikalsk er den kolorert fra den samme paletten som finalen på «The Division Bell». 
Gilmour svarer de tilbakelente vokalfrasene med sitt karakteristiske solospill. 
Pianoakkordene til Wright har de klassiske Pink Floyd-akkordprogresjonene, mens koringene og synthtonene ligger der som et komfortabelt bakteppe til Masons saktegående puls. 

Det låter stort og mektig. 

Teksten er i god Pink Floyd-tradisjon en pekefinger mot menneskehetens egoisme og manglende evne til å samarbeide. 

Det er naturlig nok lite nytt her - verken av musikalske ideer eller produksjonsmessige grep. 
Men nå er det jo på det rene at Pink Floyd sluttet å være radikale lenge før de ble lagt på is. 
Dersom du fant det velmodnede Floyd interessant, tyder «Louder Than Words» på at det er mer stemningsfull musikk som vil gjøre seg godt på et dyrt anlegg i vente. 
