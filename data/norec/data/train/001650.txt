Drømmen lever
Den 21 år gamle rapperen Dreamon er en uhyre talentfull fyr, men han truer med å forsvinne på scenen i by:Larm-teltet. 

Han har mye gående for seg, den 21 år gamle Oslo-rapperen/sangeren Anthony O. Vartdal. 
Under artistnavnet 
Dreamon har han imponert med et par sterke miksteiper det siste året, og i et by:Larm-program som i år - som tidligere - baserer seg på en gjennomgående kritthvit sjangerprofil, stikker han seg i forkant ut som en av artistene enhver med et snev av interesse for urban musikk bør sjekke ut på treffets siste dag. 

For de av oss som ankommer teltet idet Envy er i ferd med å avslutte et sett det formelig spruter av, blir overgangen stor når Dreamon entrer scenen mutters alene noen strakser etterpå. 
I et så stort (og langt ifra fullt) lokale, uten så mye som en skygge av verken utstyr eller assistanse i sin omkrets, er det ikke til å komme unna at han fra tid til annen sliter med å fylle plassen han har fått tildelt. 

Det er synd, for i løpet av den kriminelt korte spilletiden (16-17 minutter) rekker Dreamon å bevise at han både synger bra, rapper med imponerende flyt og spytter stavelser med et tempo og en kontroll opptil flere mer berømte norske rappere kan og bør misunne ham - samt hilse til moren i publikum. 

Drake-sammenligningene som har blitt ham til del den siste tiden er forståelige; her går hiphop, r&b og teknoid klubbpop rett som det er opp i en høyere enhet. 
Mer scenedynamikk og et knippe låter til på repertoaret, og drømmen kan kjapt vise seg å gå i oppfyllelse. 
