Bergens historie fortalt gjennom kosten
Bergensere har sjelden slitt med dårlig selvtillit, heller ikke på den kulinariske siden. 
Nå kan resten av oss også få et innblikk i deres særegenheter. 

Bergens-kokeboken 

Hugo Ivan Hatland og Skjalg Ekeland 

215 sider 

Vigmostad Bjørke 

Det vil si, er egentlig det bergenske kjøkken så veldig særegent i norsk sammenheng? 
Både ja og nei. 
Vi vet at byen tradisjonelt har hentet mye inspirasjon fra sine handelspartnere, og Hugo Ivan Hatland viser her hvordan dette også satte sitt preg på maten. 

Så får vi andre vestlendinger heller bære over med at de brautende bergenserne tar æren for retter vi også har laget og spist i alle år. 

Forfatteren har funnet fram til en lang rekke retter som først og fremst utmerker seg med sine festlige navn. 
Her er det spekulasjer, lutenakker, kattemat, røkerumpe og mummesuppe. 
Historiene bak er ofte fornøyelige, og den som er interessert i Bergen, får nok tilfredsstilt litt av vitebegjæret sitt her. 

Problemet er bare at dette ikke er fullt så interessant for de av oss som ikke er spesielt opptatt av den historiske bakgrunnen for at bergenserne blander gulrøtter inn i fårikålen, og hvorfor de bakte ulike typer kaker forskjellige steder i byen. 
Oppskriftene henger uløselig sammen med anekdotene og historieleksjonene, og kan være kjekke å ha om man ønsker å prøve seg på litt forskjellig tradisjonsmat, men igjen: 
Da bør man ha et spesielt forhold til Bergen og dens kulinariske særegenheter. 
For oss andre blir det ikke eksotisk nok til at det blir skikkelig eksotisk. 
Dermed er dette kanskje en bok som først og fremst vil appellere til menigheten mellom de sju fjell, og kanskje også til de som tilbrakte studietiden sin der, men kom seg vekk før de ble fullstendig assimilert. 
