The Kick - fotolys i lommeformat
Nå har den kommet, en helt ny type lys til foto og video. 

Sommeren 2012 skrev vi om The Kick, et nytt hovedsakelig norskutviklet produkt som var på trappene. 
Ja, det var praktisk talt ferdig utviklet og produksjonen var i ferd med å bli finansiert med Kickstarter. 

Prosjektet ble finansiert på kort tid og de 115.000 USD som var målet ble overopnådd til gangs, over 210 000 USD kom inn i form av støtte og forhåndsbetalinger. 

Å få satt i gang serieproduksjon av et fysisk produkt er likevel ikke så enkelt. 
Som så mange ganger tidligere var det problemer med mange potensielle produsenter som ikke holdt det de lovet, i tillegg til flere andre skjær i sjøen. 

Men nå er produktet endelig ferdig, og alle som støttet og forhåndsbestilte det har mottatt enhetene sine. 
Nå legges også en liten serie ut for salg i nettbutikken til RiftLabs. 

Hva er The Kick? 

The Kick er et fotolys som består av en matrise med 40-RGB lysdioder som drives av et oppladbart batteri og styres av en mikroprosessor. 
En annen prosessor tar seg av kommunikasjon med en iPhone via WiFi, og med en app fra AppStore kan du fjernstyre lyset på mange forskjellige måter. 
Du kan også styre lyset direkte fra The Kick, men da bare intensitet og temperatur. 

Noe av det smarteste med The Kick er at den kan plukke opp farger fra skjermen på iPhone. 
Når du plasserer fingeren på et sted på skjermen vil den lyse med den fargen du har satt fingeren på. 
Dermed kan du få The Kick til å bidra med mer av det lyset som allerede er tilstede, enklere blir det ikke. 

Du kan også velge forskjellige hvitt lys i forskjellige fargetemperaturer, eller velge fritt i fargespekteret som dukker opp. 

I tillegg kan du plukke opp lyseffekter fra film slik at du kan bruke disse effektene når du filmer selv. 

I bruk 

Den enkleste måten å bruke The Kick på er å slå den på, trykke på +/- knappene for ønsket lysstyrke og justere temperaturen med de andre to +/- knappene. 

Du kan så holde den i hånda eller sette den på et stativ. 
Den har standard stativgjenger. 

For å styre den fra iPhone trykker du inn WiFi-knappen og velger RiftNet på iPhone i oversikten over trådløse nettverk. 

Så starter du Appen du har lastet ned fra Appstore og kan styre lyset fra denne, som beskrevet ovenfor. 

Det hele er svært enkelt og intuitivt. 

Hva med lysstyrken? 

En liten enhet som The Kick kan ikke erstatte et stort oppsett med fotolamper eller seriekoblede blitzer. 
Men den gir imponerende mye lys! 

Vi testet i vår egen stue i mørket, midt på natten og fikk langt bedre resultat med The Kick sammenlignet med iPhone 4 sin innebygde blitz. 

Men vi ble skikkelig imponert da vi tok bilde i samme lys med vårt Nikon D600! 

Vi lekte oss også i det samme mørket med forskjellige farger på lyset, og det er et stort spekter av farger man kan boltre seg i. 

Skal du ta bilde av gjenstander som gir mye gjenskinn er det svært praktisk med The Kick i den ene hånden og et godt kamera i den andre. 
Da kan du svært enkelt styre lyset både i vinkel, farge og intensitet, og unngå reflekser fra annen belysning. 
Med blitz og reflektorer får du ikke den samme interaktive kontrollen. 

Konklusjon 

The Kick er mer enn bare et lys, den er også et digitalt malerskrin og effektstudio og åpner for alt fra kompensasjon for motlys til helt sprø effekter. 
At den er så enkel i bruk gjør at alle kan ha glede av den uten å måtte være ekspert. 
Og ekspertene har fått et nytt og allsidig spesialverktøy. 

Lysstyrken var imponerende, og er det ikke nok med én er det bare å kjøpe fler. 
Prisen er på nivå med en kurant blits, men samtidig får du også et videolys, pluss en fleksibilitet som ingen andre produkter kan matche. 

Det eneste lille ankepunktet vi har er at det oppretter et WLAN hotspot til å kommunisere med iPhone. 
Dermed kan du ikke bruke The Kick samtidig med andre fotorelaterte apper som for eksempel Nikons fjernstyring av kameraer, som også oppretter et annet hotspot. 
Men dette er jo et problem som bunner i begrensninger fra Apple i iOS og iPhone. 
