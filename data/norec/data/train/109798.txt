Rølp og rør
Er du klar for rølpete jentevorspiel vil du helt klar finne flust av tåpelige, pinlige, vulgære og utagerende scener i denne filmen. 

Det er høylytt masete, med en del muntre observasjoner innlagt, og med skyhøy «Oh My God!»-faktor. 

Frekke bitcher er in i Hollywood. 
Jo verre, jo bedre. 
Sex, drugs & rock 'n' roll er ikke lenger forbeholdt gutta. 
Amerikanerne elsker filmer som sentrerer rundt begivenheter som bryllup. 
Storyen er som følger; tykk jente skal gifte seg, hennes tre sjokkerte venninner skal være brudepiker. 

De representerer et bredt spekter av karakterer og klisjeer; kontrollfrik, dophue, «looser» for å nevne noe. 
At de viser seg å være gode på bunn, er en del av den uramerikanske pakken. 
Jentene med Kirsten Dunst i spissen trives åpenbart med å bruke skjærende stemmer i maskingeværtempo. 

Ufine replikker kommer tett som hagl, og i perioder gremmes man av den overtydelige utageringen. 
Mens andre ganger er det nettopp denne utageringen som faktisk gir filmen et anstrøk av herlig forviklingskomedie. 
