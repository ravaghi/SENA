Jumboplass: LG G Watch
På fjerde plass finner vi LG G Watch, den rimeligste smartklokken i denne testen. 
Klokken er basert på Android Wear, Googles operativsystem for smartklokker. 
Dette er det samme som LG bruker i sin G Watch R, men denne varianten stiller uten pulsmåler, og med firkantet skjerm. 
En av fordelene med å bruke Android Wear er at det er en standardisert plattform som brukes av flere produsenter. 
Det burde borge for flere og bedre apper enn på produktene som bruker proprietære løsninger. 

Skjermen er ikke av de aller skarpeste, men i bruk virker den faktisk noe skarpere enn den som bor i LGs egen G Watch R. 
Vi savner imidlertid automatisk lysstyrke. 

Klokken gjør en noenlunde grei jobb i å varsle om meldinger og e-post på håndleddet, men av smartklokkene med Android Wear er sannsynligvis dette den enklest utstyrte. 
Uten en eneste knapp kan den også være litt vanskelig å bruke. 

Klokken kan brukes som fjernkontroll til for eksempel å styre musikken du styrer på telefonen. 
Og den har talegjenkjenning som lar deg lese inn for eksempel et svar på en e-post på norsk – riktignok med en viss fare for feilstaving. 

Etter vår erfaring må G Watch lades omtrent hver kveld, og det med noenlunde forsiktig bruk. 
