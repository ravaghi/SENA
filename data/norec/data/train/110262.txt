«Vis meg ditt kjøleskap»:Midt på matpyramiden 

«Vis deg ditt kjøleskap» er blitt heseblesende hybrid-TV som viser litt av mye, men ikke nok av noe. 

«Vis meg ditt kjøleskap» Mandag til torsdag på TV3, kl. 20:00 

TV-konsepter med mat har nærmest blitt synonymt med suksessoppskrift de siste årene. 

«Masterchef», «Hellstrøm rydder opp» og «Hellstrøm rydder opp hjemme» har fått meg til å sitte foran skjermen og se på noe jeg på ingen måte liker å drive med selv. 
Det er drømmen om deilig mat og at enhver kan lykkes disse programmene har solgt med suksess. 

Men «Vis meg ditt kjøleskap» blir hverken fugl eller fisk. 
Det er biter som smaker her også, men programmet prøver å gape over så mye på så kort tid at det er umulig ikke å sluke i seg store drag luft og medfølgende kolikksmerter i prosessen. 

Mia Gundersen er en hjertelig og ivrig programleder som drar med seg kokken Øyvind Hjelle, med bind for øynene, hjem til kjente mennesker. 
Der får han studere kjøleskapet deres, og skal på grunnlag av innholdet gjette hvem han er på besøk hos. 
Og så må han lage en treretters middag ut fra hva han finner på kjøkkenet. 

Imens tar Mia kjendisen med på en svingom i hjemmet deres og en miniprat, før de drar et sted som er sentralt for verten, og tar en ny miniprat om liv, død og spiseforstyrrelser. 

Kun 20 minutter 

Og det er her kjernen i problemet ligger. 
Hvert program varer bare 20 minutter. 
Det er en utfordring å få vist tilberedningen av tre retter på den tiden, og når man i tillegg skal ha inn en varm og nær prat om de store temaene i livet, blir ingen av delene gjort fullt ut. 
Og når flere av de 20 minuttene blir brukt på ganske kleine «sketsjer» hvor Mia sniker i skisporet eller Øyvind mediterer på kjøkkenbenken, blir helhetsinntrykket et av noe halvveis. 

Introvignetten ser ut som den er designet av Q meierier, og bedriften takkes også i rulletekstene. 
Bra at det er åpenhet om sponsing, men det ser ikke bra ut når hele inngangen til programmet er en skog av Q-produkter. 

De små glimtene inn i den private sfæren til kjendisene vekker kikkerappetitten i seerne. 
Men du rekker ikke å få mer enn en liten smak før programmet haster videre. 
Og en blir ofte blir sittende og spørre «hvordan lagde han det?» etter glimtene med kokkelering. 
Riktignok blir det henvist til oppskrifter på nettsidene til TV3, men du vil jo skjønne hva som skjer der og da. 

Når programmet er over blir du sittende igjen med en følelse av at du ikke har fått nok. 
Ikke fordi det var så godt, men fordi du ikke er mett. 

På den annen side: 
Liker du lettfordøyelig hurtig-TV med mye i miksen, kan dette være programmet for deg. 

Anmeldelsen er basert på de to første programmene. 

INGVILL DYBFEST DAHL 
