Spillanmeldelse:«The X Factor» 

(VG Nett) 
Det føles rart å ha så godt som ingen forventninger til et spill. 
Og likevel bli skuffet. 

Må det lages et spill til hvert eneste konsept som oppstår? 
Hvis svaret er ja: 
Må det lages et nytt spill til hvert forslitte konsept også? 

Det er ingen tvil om at spillet er myntet på unge jenter, vel og merke de som ennå henger med på X-Factor-programmet. 
Og de er det tydeligvis ikke så farlig med. 

Utviklerne har klasket sammen et totalt intetsigende og upersonlig cover, og lagt ved et par mikrofoner. 
Jaja. 
Det er innmaten som teller, ikke sant? 
Men innmaten gir svært få gode musikkopplevelser. 
Kanskje er det klirringen av lettjente penger som er altfor høy, den overdøver hele spillet. 

Du får et knippe låter, alt fra Lady Gaga til U2, der utvalget virker helt tilfeldig. 
Du får et sett med klær som du kan velge mellom, og så skal du i gang med å synge. 

Dommerne er noen merkelige robotaktige tegneseriefigurer som sitter og ser på deg med et tomt uttrykk i ansiktet. 
I det hele tatt minner grafikken meg om de aller første Playstation-spillene. 
Eller er de kanskje på Botox, alle sammen? 

Av alle absurde ting tar jeg meg i å savne Jan Fredrik Karlsen - gi meg litt engasjement! 
Dommerne gir mimikkløs tilbakemelding, og du står mimikkløs og hører på. 
Deretter skal du på Boot Camp. 
Eller noe sånt. 
Men egentlig skal du bare låse opp nye klær og synge igjen. 
Spillet minner mer om Bratz enn X-Factor. 

Spillet låste seg, eller kanskje det gikk i vranglås av skam, så jeg måtte begynne på nytt hele tre ganger. 
Jeg pep meg gjennom Blondie, runget meg gjennom U2 og skrek meg gjennom Cascada, og fikk nøyaktig lik tilbakemelding fra dommerne hver gang. 
Er dette et nytt og merkelig kreativt grep; å slutte å la spillene være interaktive? 

Ropene i bakgrunnen når du synger høres uengasjerte ut, der de blander seg med din egen amatørstemme. 
Når du (endelig) blir buet av scenen, og det skal uendelig mye til, er det nesten godt å kaste inn håndkledet og tenke at det er ikke er deg det er noe galt med. 
Det er spillet. 

THE X 
FACTOR Plattform: 360, PS3 og Wii Genre: 
Musikk Alder: 12 Utvikler: 
Hydravision Utgiver: 
Deep Silver 
