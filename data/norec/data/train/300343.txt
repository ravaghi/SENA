Rockeopera full av sex, sjalusi og selvmord
Ikke for nybegynnere. 

CD: 
Etter en mangedobling av antall fans som resultat av å ha gitt ut sitt beste album noensinne to ganger på rad, høres det nå ut som om The Decemberists har bestemt seg for å levere en godbit til den harde kjernen av sin målgruppe: 
Folk som synes «den tenkende manns episke progfolkpop» verken høres ut som en vits eller en fornærmelse. 

«The Hazards of Love» er ganske enkelt en rockeopera, med en gresk tragedie av en handling, full av sex, sjalusi og selvmord som den er. 
Platas ambisjonsnivå blir et tveegget sverd. 

Det er strengt tatt god sammenhengende lytting, men plata inneholder knapt et eneste enkeltspor hvis kvalitet ikke er avhengig av både tekst og kontekst. 

For visse er dette Decemberistsskiva de alltid har ventet på, men med tanke på et bredere publikum er det påfallende at bandet nå, tre år seinere, gjør nesten alle feil de så overraskende unngikk med «The Crane Wife». 
