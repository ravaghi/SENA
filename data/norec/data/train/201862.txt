Apple iPhone 6 Plus
Med denne kommer du til å trenge større lommer. 

For noen år siden var det nærmest utenkelig at Apple kom til å lansere en «phablet», altså en smartmobil så stor at det nesten er et nettbrett. 

Men der avdøde Apple-gründer Steve Jobs en gang latterliggjorde de store mobilene, har selskapet nå snudd og lanserer ikke bare én, men to store iPhone-er. 

Den største av dem, iPhone 6 Plus, er en gigant. 

iPhone 6 på steroider 

Kort oppsummert er iPhone 6 Plus en iPhone 6 på steroider. 
Den har samme nye design og omtrent samme spesifikasjoner, men er vesentlig større. 

De viktigste forskjellene er: 

iPhone 6 har en 4,7 tommer skjerm, mens iPhone 6 Plus har en 5,5 tommer skjerm.Skjermoppløsningen er 1920x1080 og 401ppi, opp fra 1334x750 og 326ppi.Batteriet til 6 Plus har 50 prosent større kapasitet, opp fra 1810mAh til 2915mAh.Kameraet til 6 Plus har også optisk bildestabilisering. 

det vi skrev om iPhone 6 

Vi skal imidlertid se nærmere på det som skiller de to, og samtidig ta en titt på hvordan Apples nye gigant står seg mot de mest aktuelle konkurrentene. 

Den størrelsen 

La det være ingen tvil: iPhone 6 Plus er svær mobil. 
Vi snakker «folk stirrer på deg på bussen«-svær. 
Eller «du må som regel bruke den med to hender»-svær. 

Nå er det riktignok poenget med en phablet også. 
Større skjerm enn «vanlige» telefoner er himmelsk når man skal se på film og bilder, spille, lese en bok, samtidig som størrelsen fortsatt er relativt hendig sammenlignet mot et «vanlig» nettbrett - og så slipper man å drasse rundt på begge deler. 

Mange mener de kan være mer produktive på en giganttelefon (i Asia elsker de dem). 

iPhone 6 Plus er imidlertid stor i sin produktkategori også, og har et større fotavtrykk i forhold til skjermstørrelsen enn mange av rivalene. 

For eksempel er den større enn LG G3, som også har 5,5 tommer skjerm. 
Så er den høyere enn Samsung Galaxy Note 3, som har 5,7 tommer skjerm. 
Den er omtrent like stor som Huawei Ascend Mate 7, som på sin side har en skjerm på 6 tommer. 

iPhone-ens runde hjemknapp legger nok føringer på hvor mye kant det er rundt skjermen, men vi hadde gjerne sett at det var enda litt mindre enn nå. 
Når vi holder den nederst i én hånd, føles den litt topptung, antagelig fordi den er så høy, men også fordi den veier 172 gram. 

iPhone 6 Plus er heldigvis svært tynn, og de avrundede kantene gjør likevel behagelig å holde når du først har funnet riktig grep. 

Hvis man ikke er vant med så stor mobil fra før, vil man møte på noen utfordringer. 
Å ta bilder kjapt med bare én hånd kan være vanskelig. 
Å holde den opp til øret når man skal ringe, føles også rart. 

I tillegg er vi litt redde for at nesen kan brekke om vi sovner mens vi holder den foran ansiktet liggende (heldigvis har vi ikke fått prøvd akkurat den ut teorien). 

Dette er definitivt en telefon best egnet for tohåndsbruk, selv om det også kommer an på hvor store hender man har. 
Og den krever dessuten store nok lommer. 

Fun fact: 
Ifølge Mashable ser fem klesprodusenter faktisk nå på hvordan de kan tilpasse sine klær til å ha plass til en stor telefon som iPhone 6 Plus. 

Bøyer den seg? 

Med mindre du har levd under en stein den siste uken, kan du ikke ha unngått å fått med deg #bendgate. 
Flere brukere rapporterte om at nye iPhone 6 Plus kunne bøyes, og én av videoene er sett over 45 millioner ganger på YouTube. 

Apple, på sin side, mener problemet er overdrevet og rapporterer om at de kun har fått ni klager i løpet av de seks første dagene de nye telefonene har vært i salg. 

Vi har ikke gjort noen grundige vitenskapelige undersøkelser på hvor mye 6 Plus tåler, men vi har klemt og vridd på den uten at noe har skjedd, og den føles ikke spesielt skjør ut, snarere tvert imot. 

Flott skjerm 

I motsetning til lillebror, har 6 Plus en full HD-skjerm på 1920x1080 og 401ppi. 
Høyeste oppløsning på en iPhone noensinne, men ikke høyeste i klassen. 

For eksempel kan LG G3 skilte med hele 2560x1440 og 538 ppi, mens Samsung Galaxy Note 3 byr på 1920x1080 og 386 ppi. 
Galaxy Note 4, som kommer i oktober, og som har en 5,7 tommer skjerm, har en oppløsning på 2560x1440 og 515ppi. 

Debatten raser om hvorvidt man klarer å se noen forskjell i skarphet mellom HD- og såkalt QHD-oppløsning, da øyets grense hva gjelder å skille mellom piksler sies å ligge på 300ppi. 
Vi klarer imidlertid ikke å se noen forskjell på normal betraktningsavstand. 

Skjermen til 6 Plus er uansett glimrende. 
Glasset er så tynt at det nesten ser ut som bildet ligger utenpå skjermen. 
Man får nesten følelsen av at man tar rett på ikonene. 

iPhone 6 Plus anses for øvrig å ha den beste LCD-skjermen på markedet ifølge labtester fra DisplayMate. 
I disse testene var det kun OLED-skjermen til Samsung Galaxy Note 4 som oppnådde en bedre score, totalt sett. 

Landskapsmodus 

Mens iPhone 6 Plus har den samme enhåndsmodusen vi finner i iPhone 6, altså ved at du kan dobbelttappe på hjemknappen for å dra ned øvre halvdel av skjermen, har den også fått et par ekstra funksjoner i det nye operativsystemet, iOS 8. 

Den viktigste er landskapsmodus på hjemskjermen. 
Vrir du telefonen fra stående til liggende, vil alle apper rotere etter - omtrent som på iPad. 
Veldig praktisk. 

Apple har også oppdatert en del av sine egne apper til å fungere bedre horisontalt. 
I for eksempel Meldinger- og Mail-appene er det en innboks på venstre side, og selve meldingene listes opp på høyre side. 
Tastaturet har enda flere taster, for eksempel for klipp og lim. 

Vi føler likevel at Apple kunne gjort mer for å utnytte den store skjermen enda litt bedre. 
På hjemskjermen er det plass til like mange app-ikoner som på lillebror iPhone 6, men det er mer tomrom mellom dem. 

Du har anledning til å aktivere noe som kalles for zoomet visning, som ifølge Apple «viser mer kontroller». 
I praksis gjør det alle grafiske elementer på skjermen litt større, men det er ikke nødvendigvis en god løsning for alle. 

Enn så lenge er det også en del tredjepartapper som ennå ikke er oppdaterte for den større skjermen. 
Disse blåses bare opp til større utgaver av seg selv, og blir til tider komisk store. 
Det samme skjer på lillebror iPhone 6, men mindre skjerm = mindre problem. 

Bare se hvor annerledes statuslinjen er fra hjemskjermen og en tredjeparts Twitter-app: 

Apputviklerne har riktignok ikke hatt mange uker på seg til å gjøre tilpasningene, og det vil nok også bedre seg snart. 
Det blir likevel et lite irritasjonsmoment i hverdagen for de mest utålmodige blant oss. 

Enda bedre kamera 

iPhone 6 Plus har det samme supre kameraet på 8 megapiksler som vi finner hos lillebror, men har også optisk bildestabilisering, noe som skal gi bedre og skarpere bilder i dårlig lys. 

(Den optiske bildestabiliseringen fungerer for øvrig ikke med video.) 

Vår erfaring er at forskjellen mellom de to ikke er enorm, selv om vi ser at det hjelper noe innendørs og på kveldstid. 
iPhone 6 Plus produserer jevnt over litt mer detaljerte bilder med mindre støy. 

iPhone 6 Plus vil naturlig nok også gi deg en ganske stor søker, så det faktisk kan bli lettere å komponere motiv enn på en mindre telefon. 
På den andre siden, og som nevnt tidligere, kan telefonens størrelse gjøre det vanskelig å ta bilder med én hånd. 

Holder i to dager 

Som på iPhone 6, er dette en svært kjapp telefon som takler alt fra nettsurfing til videoavspilling med glans. 
En real kraftplugg. 

Det aller beste er imidlertid at Apple også har fått plass til et mye større batteri i iPhone 6 Plus. 

Mens vi med iPhone 6 opplevde at batteriet holdt én dag med vanlig bruk, varte 6 Plus i to dager med vanlig bruk. 
Det kommer godt med når man er ute på farten, noe den typiske målgruppen for denne typen telefon kanskje ofte er. 

Samme batteritid målte vi for øvrig påGalaxy Note 3 da vi testet den i fjor. 

Konklusjon 

iPhone 6 Plus møter tøff konkurranse i et ganske veletablert marked hvor Samsung regjerer med sin Galaxy Note-serie. 

Apples første forsøk er likefullt solid. 
iPhone 6 Plus er en heftig telefon med en flott skjerm, topp ytelse, god batteritid og et av de aller beste mobilkameraene nå. 

Men som vi har sagt flere ganger alt, den er stor. 
Muligens også noe større enn den hadde trengt å være. 
Tredjepartsapper lider også av voksesmerter. 

Skjermstørrelsen kan imidlertid være god grunn til å velge den, spesielt om du allerede er inne i Apple-universet og har ønsket deg en større skjerm. 

Det koster riktignok å være kar. 
iPhone 6 Plus er en av de dyreste mobilene du får kjøpt, og 16GB-modellen koster 6.690 kroner, 64GB-modellen koster 7.590 kroner og 128GB-modellen koster 8.490 kroner. 

Vi vil dessuten anbefale å kjøpe den med 64GB internminne eller mer, da 16GB fort kan bli i minste laget, særlig på en telefon hvor man kanskje ønsker å ha en del filmer og spill liggende. 

Til sammenligning vil Samsung Galaxy Note 4 med 32GB koste cirka 6.400 kroner når den kommer i salg (med støtte for å utvide via minnekort). 
Her får du også med en penn. 
Hvordan den står seg mot Apples telefon, gjenstår å se. 

Apple iPhone 6 Plus 16GB 
