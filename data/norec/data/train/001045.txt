Fra overskudd til beinbrudd
Matias Tellez: 
Clouds 

Bergens yngste artist (spilte på by:Larm som 15-åring) har allerede gitt et album, og denne gangen føyer han seg inn i den syltynne rekken av norske band som med musikk utenfor P4-land er signet til et majorselskap. 
Warner har gjort det stort med Tommy Tokyo, kanskje Sony kan gjøre det samme. 
Da må den tidligere Urørt-vinneren ut på skjermen og scenen – i lang tid fremover. 

Matias Tellez er et overskuddsbarn. 
Sjangerleken han legger til grunn for Clouds er uten regler, her blandes XTC, Cardigans anno debuten og sen Beatles villig vekk. 
Tørre gitarer, dansbare rytmer og funky bass river og drar i ulike retninger, følelsen av å være på et fullstendig bombardert Sondre Lerche-rom er påtagende. 
Store deler av veien inviterer Tellez til fest, med underfundige tekstlinjer som ”Children of the reve…alcohol”. 
Da gjør det godt å av og til hensettes til mer drømmende låter som ”Head In Cloud”, som forøvrig låter som mange av de konnotasjonene tittelen antyder. 

Låtene varierer dessverre kvalitativt, og her ligger også noe av Tellez' problem. 
Om listen legges der Urørt-vinnerlåta ”Brand New Kicks” opererte, er det få av Clouds' låter som ikke river. 
Foruten den glimrende singelen ”Convicted” og åpneren ”You”, finnes en håndfull mediokre weirdpoplåter, som verken treffer hjertet eller setter hjernen i avhengighetsmodus. 
Tellez er ingen stor vokalist, og satser kanskje derfor på litt ekstra skeive melodier. 
I en slik situasjon ville det være hensiktsmessig å legge ekstra tyngde i produksjonen og unngå for mange krumspring, slik for eksempel svenskene gjør det med aktuelle Adiam Dymott. 
