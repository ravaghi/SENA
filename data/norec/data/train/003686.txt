Unstoppable
Dette toget kan du hoppe av. 

Jernbanethrilleren Unstoppable viser klare tegn til regissør Tony Scotts visuelle energi, men han roter det til med overforklaring av en særdeles enkel historie, krydret med logiske brister som gjør filmen dummere enn den trenger å være. 

Med så store navn både foran og bak kamera, er det lov å forvente mer. 

Løpsk tog 

Den drevne lokomotivføreren Frank Barnes (Denzel Washington) må samarbeide med nybegynneren Will Colson (Chris Pine). 

Deres rutineoppdrag blir dramatisk når de får beskjed om at et løpsk godstog er på vei i deres retning. 

Kommer de seg inn på et sidespor i tide? 
Og hvordan skal det løpske toget stanses? 

Som i en tekoppkarusell 

Dette burde være et greit utgangspunkt for en tett thriller. 
Og det er tilløp til god spenning her. 

Men Tony Scott roter det altså til. 
Her bruker han nøyaktig samme teknikk som i Metro 123 kapret. 
Kameraet er alltid i bevegelse. 
Det raser rundt figurene, samme hva slags situasjon de befinner seg i. 

Selv rolige samtaler filmes som om de utspilles i en tekoppkarusell. 
Jeg blir svimmel. 

Inn med teskje 

Aksjonen for å stoppe det løpske toget dekkes av flere tv-kanaler, og vi får etterhvert se altfor mye av dekningen. 
Jeg vil ikke se TV, jeg vil se film! 

Her er det mye rart. 
Journalistene beveger seg så raskt i felten at de enten må være klonet, eller ha teleporteringsverktøy, og de vet så mye om det som skjer til enhver tid at de må være ekstremt synske. 
Kanalene har til og med forklarende datagrafikk, som må være generert i realtime. 

Jeg skjønner at Scott bruker tv-mediet som forklaring for publikum, men vi er ikke så dumme! 
Vi må ikke ha denne enkle historien inn med teskje! 

Et tankekors 

Unstoppable har flere logiske brister, som det tar for lang tid å liste opp, men det har med folks posisjoner å gjøre, og hvorfor enkelte ikke foretar helt åpenbare valg. 

Et annet tankekors er den selvfølgelige sammenligningen med den andre store filmen om et løpsk tog, nemlig Runaway Train fra 1985. 
Den hadde både mer action, mer spenning og større emosjonell slagkraft enn Unstoppable. 

Dette toget kan du godt hoppe av 
