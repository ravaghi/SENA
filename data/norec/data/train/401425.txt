«Røverdatter:»Folk og røvere i Bakvendtland 

Sofia Haugan har laget et godt og usminket portrett av hvordan det er å ha en kriminell far. 

Sofia Haugans pappa stirrer ned i dataskjermen sin når hun vil prate alvor med ham. 

– 
Du oppfører deg som du er 15 år, sier hun til ham en annen gang. 

– Jeg beklager. 
Jeg er bare en gutt! svarer faren. 

I Røverdatter skildres et far-datter-forhold der rollene er snudd på hodet. 
Hun er 26 år og den som hjelper sin far med å betale regninger og som kjemper for at han skal på avrusning. 

Får en ny start 

Idet filmen starter, har faren akkurat sluppet ut av fengsel etter å ha sonet en dom på 19 måneder. 
I begynnelsen ser det lyst ut. 
Pappa Kjell Magne Haugan flytter inn i en pent møblert leilighet, han drar på jobb, og han får et kamera som han kan filme seg selv med når regissør-datteren ikke er der. 

Men ganske snart skjønner vi at det ikke bare er film faren skyter. 
Han setter stadig flere skudd med narkotika. 

Filmens styrke er at den gir oss et unikt innblikk i hverdagslivet til en annerledes far og hans datter. 
Det er umulig ikke å bli glad i begge to. 
For grunntonen i filmen er humørfylt, og de viser mye kjærlighet for hverandre. 
Den kjekke, men ustabile faren ser ut som en blanding av Jonas Gahr Støre og Bob i Twin Peaks. 
Og han oppfører seg som Pippi Langstrømpe; full av kreative bortforklaringer for hvorfor han ikke kan følge loven eller legge seg inn til avrusning. 

Trives foran kamera 

Det var faren som foreslo at datteren burde lage en film om ham, og det er lett å forstå hvorfor. 
Der virker som om han elsker å være foran kameraet. 
Det er også han som fanger en av dokumentarens beste scener, da han filmer en nattlig samtale mellom seg selv og en politimann. 
Han viser filmteft, for etterpå jubler han og sier: 
«Jeg fikk det på film! 
Nå blir Sofia kjempeglad!» 

Dokumentaren er godt klippet av Christoffer Heie. 
Den har en rufsete, tidsriktig gjør-det-selv-estetikk som kler materialet. 
Det blir litt for mange repeterende scener med bilkjøring, og det er mye om bakgrunnen til far og datter som man blir nysgjerrig på, men som ikke fortelles i filmen. 

Ærlig og ekte 

Dette er ikke en dokumentar der det presenteres forskning om hvordan kriminelle og deres pårørende har det. 
Men selv om publikum ikke får vite hele historien, sitter man igjen med en følelse av at det som blir vist, er ærlig og ekte, og at dette er en film det har kostet noe for de to hovedpersonene å lage. 

Sofia Haugan sier i Røverdatter at hun ville lage denne dokumentaren fordi hun selv hadde behov for en sånn film da hun var liten. 
Røverdatter er blitt et viktig, nyansert og vellaget portrett om hvor kaotisk hverdagen kan være for pårørende av rusavhengige. 

Sofia minner for øvrig litt om jenta i en av årets filmperler, The Florida Project. 
Hun er gatesmart, glad og handlekraftig. 
Men når tårene først kommer, skjønner man hvor mye det koster å alltid være sterk. 
