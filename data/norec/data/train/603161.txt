En delikat kjærlighetshistorie
Boka som er vanskelig å legge fra seg. 

I Benedict Wells roman lokkes vi inn i de store temaene. 
Kjærlighet, sorg, ensomhet og meningen med livet. 
Og det er på sin plass med en advarsel: 
Tårekanalene dine kommer sannsynligvis til å få kjørt seg. 

Denne romanen har allerede rukket å bli et fenomen. 
Den tysk-sveitsiske forfatteren Benedict Wells' roman er oversatt til mer enn tretti språk og har solgt i tre hundre tusen eksemplarer bare i Tyskland. 

Og det med god grunn. 

Vi følger tre søsken i 30 år, fra de er barn til unge voksne. 
Foreldrene deres dør i en bilulykke når de er barn, og siden må de bo på et statlig pensjonat. 
Det blir begynnelsen på mange år preget av ensomhet og savn, og hvor tapet av foreldrene preger de tre søsknene på ulike måter, både som barn og senere i livet. 

Jeg-personen er minstemann Jules, som møter sitt livs store kjærlighet, Alva, på skolen. 
Etter skolen mister de kontakten, men Alva forblir hans store kjærlighet. 
Han klarer ikke å glemme henne, selv ikke når hun får seg kjæreste. 
Spørsmålet man stiller seg gjennom boka er: 
Klarer de likevel å finne sammen igjen? 

Wells skriver troverdige og interessante karakterer, han klarer å holde leserens interesse og han skriver gjenkjennelig om aldring og feil vi alle kan gjøre i livet. 
Som leser blir man nysgjerrig på hvordan det kommer til å gå med karakterene. 

Men - han beveger på knivseggen til å bli klissete. 
Bare nyanser gjør at det ikke tipper over med alle tragediene og alle livets store spørsmål. 

Benedict Wells skriver briljant om livet - om det og dem man mister på veien og mulighetene man aldri tok. 
Det handler om å tørre å følge sine drømmer, og jakten på et menneske du kan dele livet med. 
