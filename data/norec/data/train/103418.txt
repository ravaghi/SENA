Trass og anarkisme
Regi: Dominique Standaert. 
Med: 
Kalomba Mbuyi, Jan Dedeir, Antje de Boeck, Ansou Diedhou, Emile MPenza. 
Belgisk drama. 
11 år. 

Overraskende vri på problemet med flyktninger som oppholder seg ulovlig i et vestlig land. 

Anarkistisk pågangsmot, trass - og mengder av energi - er drivkraften i denne underfundige belgiske filmen. 
På mange måter er den fullstendig politisk ukorrekt, i og med at den bokstavelig talt oppfordrer til bruk av bomber for å løse alvorlige problemer. 

Men så er da også unggutten Justin, glimrende og følsomt spilt av Kalomba Mbuyi, både såret, redd, desperat og sinna fordi politiet har sendt pappa ut av landet. 
Pappa og gutten har oppholdt seg ulovlig i Belgia. 

Gutten får en hjelpende hånd av en morsk, litt eldre fyr som viser seg å være tidligere anarkist med dynamittgubber gjemt i stolen. 
Hans venninne er mild og forståelsesfull. 
Trioen utgjør et varmt og sjarmerende bekjentskap. 
Den belgiske fotballspilleren Emile Mpenza (opprinnelig kongoleser) har en liten, men vesentlig rolle i denne noe bisarre fortellingen. 
Filmen sprenger seg fram med alvor og humor, og byr på stadige overraskelser. 
I dette svart-hvitt-bildet er man på parti med de snille, for de slemme er særdeles dumme - som i alle eventyr. 
Men akkurat den biten; de teite myndighetspersoner, politi og den slags er karikert utover det nødvendige. 
Faktisk gjør den filmen mer omstendelig enn nødvendig er. 
