Paranoia på pendlertoget
"The Commuter" minner litt om "Speed", litt om "Strangers on a Train" og litt om hver eneste Liam Neeson-thriller fra de siste 10 årene. 

ACTION/THRILLER 

"The Commuter" 

USA 2017 

Regi: 
Jaume Collet-Serra 

Manus: 
Philip de Blasi, Byron Willinger 

Skuespillere: Liam Neeson, Vera Farmiga, Patrick Wilson, Sam Neill, Jonathan Banks, Elizabeth McGovern 

Aldersgrense: 
15 år 

Siden Liam Neeson allerede har laget tre filmer sammen med den spanske regissøren Jaume Collet-Serra – "Ukjent ID", "Non-Stop" og “Run All Night" – er det ingen premie for å gjette at "The Commuter" er nok en effektiv, men litt gammeldags og egentlig ganske dustete thriller. 

Neeson spiller en eks-politimann – gjør han ikke alltid det? – som nå lever et hektisk forsikringsselgerliv. 
En dag kommer en fremmed kvinne (alltid severdige Vera Farmiga) til ham med et tilbud: 
Hvis han klarer å identifisere en viss person på toget hjem, skal han få 100.000 dollar. 
Men tilbudet blir snart til en trussel: 
Hvis han ikke klarer oppgaven, kommer kona og sønnen hans til å bli drept. 

Vendingene i plottet vil antakelig få deg til å himle med øynene mer enn én gang. 
Men skulle du først sette pris på effektive dustethrillere – slike hvor en stadig mer paranoid, men likevel aldri usympatisk Liam Neeson løper fra togvogn til togvogn og slår folk på kjeften – kommer du i det minste ikke til å kjede deg. 
Sånn sett må "The Commuter" sies å fungere akkurat slik B-filmer skal. 
