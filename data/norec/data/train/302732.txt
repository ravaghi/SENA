Sprenger grenser
Hvis du ikke ønsker å le av selvmordsbombere som snubler og eksploderer, styr unna «Four Lions». 

||| 
FILM: 
Vi befinner oss i en middels stor by i Nord-England, der fire idioter og en smarting gjør opptak til videoavskjeden som er standard når man sprenger seg selv og flest mulig av de vantro i lufta. 
Waj (Kayvan Novak) ser inn i kamera, med et pinglete replikavåpen i hendene og sier: 
«Aye up you unbelievin' Kuffar bastards! 
I'm gonna turn you to baked beans.» 

Vennegjengen er store i kjeften, men utførelsen skal vise seg å være så som så. 
Omar (Riz Ahmed) er den smarte, han lever et harmonisk familieliv og er oppgitt over sine udugelige kompanjonger (en av dem foreslår å sprenge Internett). 

Sjeldent tabu 

Mannen bak «Four Lions» heter Chris Morris (f. 1965). 
Han er en av Storbritannias skarpeste satirikere, men ukjent for de fleste nordmenn. 
Vi har ikke ledd oss skakke av tv-seriene «The Day Today» og «Brass Eye», som gjorde Morris til stjerne på 90-tallet, men vi kjenner til noen av gutta han utviklet showene sammen med, som Armando Iannucci («The Thick of It», «In the Loop») og Steve Coogan. 
Vi har ingen som likner på Morris i Norge. 

Humor oppstår gjerne når tabuer trekkes fram i lyset og latterliggjøres. 
I dag spøker vi med det meste, men selvmordsbombere er et sjeldent unntak. 
Enten nyheten handler om en vellykket aksjon eller en fiasko, føles det sjelden riktig å le. 
Det er usmakelig å le av noe så alvorlig. 

Hysterisk finale 

«Four Lions» er smakløs, men fordi temaet alltid behandles med det dypeste alvor, er det befriende å le. 
Dermed blir en halvgod komedie som «Four Lions» mer morsom enn den fortjener. 
Morris har blant annet en irriterende tendens til å tygge vitsene i hjel. 
Jeg ler, men så skal Morris diskutere det morsomme poenget og timingen er borte. 

Men slutten er hysterisk. 
Våre martyrvenner bestemmer seg å aksjonere under London Maraton og «sprenge feltet» på direkte sending. 
De løper svettende omkring i digre «veldedighetskostymer» som skjuler bombebeltene og en politimann sier, «You're gonna die in that gear, lads». 
«More than likely,» svarer Omar, «but it's for a good cause.» 
