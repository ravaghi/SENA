Scissor Sisters:«Night Work» 

(Polydor / Universal) 

«We're running out of money / of love / of luck / We're running out [...] of bread / of drugs / of patience / of air», synger Scissor Sisters' Jake Shears i dette albumets mest atypiske, og likevel mest talende, sang, «Running Out». 

En stressete, kantete låt 
- Devo møter New York «No Wave». 
Og Shears' eneste klare innrømmelse av at paranoia og nevroser er den naturlige følgen av den typen hedonisme som resten av «Night Work», Scissor Sisters tredje album, innbyr til. 

Det er harde tider i finanskrisens sentrum, New York. 
Og som vi lærte allerede i «Saturday Night Fever» (1977): 
Når hverdagen blir trist, blir nattelivets strobe-opplyste uvirkelighet desto mer lokkende. 

Bandets Elton John-oppheng har måttet vike til fordel for en mer eksplisitt disco-orientering. 
Mørkt boblende Giorgio Moroder-synther og discobassganger preger mye av materialet. 
Lukten av amylnitrat svir i nesen. 

Unntakene er nevnte «Running Out» og førstesingelen «Fire With Fire». 
Sistnevnte føles som temalåten til en Tom Cruise-film fra 1984: 
Mjuk pianointro, pastellrosa, himmelropende refreng og det hele. 

Shears' pågående verdensrekordforsøk i «camp» vil for enkelte overdøve de overrumplende frekke musikalske kvalitetene her. 
Spesielt mot slutten av albumet blir vokalistens tekster en belastning for bandet. 

Når skuespilleren Ian McKellen - selveste Gandalf - begynner å mumle malmfullt om «painted whores» i avsluttende «Invisible Light», har man for lengst rukket å gå lei. 
Da hjelper det ikke en gang med Trevor Horn'sk dunkle drifter-disco. 
Det tynne Ana Matronic-nummeret «Skin This Cat» og et generelt svakere nivå i andre halvdel hjelper lite. 

«Night Work» er det mest klubborienterte «mainstream»-popalbumet siden Madonnas «Confessions On A Dance Floor» (2005, fellesnevneren er produsent Stuart Price), og det mest kompromissløst homofile tilsvarende siden Frankie Goes To Hollywoods «Welcome To The Pleasuredome» (1984). 

Gøy mens det står på. 
Men platen etterlater en med noe av den samme tomhetsfølelsen som en alt for løssluppen kveld på byen kan gjøre. 

Hva verre er: 
Du husker like lite. 
Egentlig bare refrenget i «Fire With Fire». 

BESTE LÅT: 
«Fire With Fire» 

MORTEN STÅLE NILSEN 
