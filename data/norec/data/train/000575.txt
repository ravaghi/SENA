Idyllic
Lovende norsk iPhone-spill. 

I dag er det er altfor langt mellom norske spillutgivelser, men fremveksten av mobile plattformer er i ferd med å endre norsk spillbransje. 

Det er kanskje ikke lettere å lage spill til for eksempel iOS-plattformen enn til andre konsoller, men det er lettere for små norske utviklere å nå et globalt marked. 

Fat Cow Games holder til i Kristiansand, og er et av mange nye norske spillselskap. 
Torsdag 22. september slapp gjengen spillet Idyllic i Apples AppStore. 

Lovende 

Du styrer Arcanian, en krigerprest som må ut på et litt utradisjonelt plattformeventyr for å redde hjemplaneten sin. 

Ordet utradisjonelt bruker jeg fordi Idyllic ikke lar deg styre hoppingen i spillet. 
Hopping er en ganske sentral del av spill i denne sjangeren. 

Spillfiguren hopper automatisk hele tiden, og du må lene telefonen (eller iPad/iPod) til sidene for at Arcanian skal hoppe i retningen du vil. 
Små øyer i lufta gir deg plass til å lande på, mens mynter du samler inn underveis lar deg låse opp nye egenskaper. 

Disse nye egenskapene er en av nøklene til at Idyllic er et spill jeg har lyst til å spille mer en bare et par ganger. 
Nye og artige oppgraderinger gir meg lyst til å forsøke igjen og igjen, og mange av effektene ser flotte ut på den lille skjermen. 

Ikke full uttelling 

Spillets kommer mer til sin rett etter en god halvtimes spilletid. 
I starten opplevde jeg Idyllic som både litt tregt og vanskelig å styre, men med en gang intensiteten økte fant jeg en god flyt i spillet. 
En følelse som jeg også hadde i spillet Tiny Wings. 

Godfølelsen sniker seg frem når du flyr avgårde, og har full kontroll på både hoppingen og monsterne som truer deg. 

Grafikken er retroinspirert, og gir et god bakteppe for både fortellingen og utfordringene som du møter på veien. 
Like godt fungerer ikke menysystemet, som ikke ser intuitivt ut. 
Flere av menyikonene er utstyrt med symboler som forteller hva slags funksjon de har, men dette designet forvirrer meg mer enn det hjelper. 

I bunn og grunn er det underholdningsfaktoren som avgjør om spill er gøy. 
I Idyllic sitt tilfelle treffer Fat Cow Games blinken, om ikke midt på. 

'Idyllic' er anmeldt på iPhone og er nå tilgjengelig i Apples AppStore (14 kroner), Fat Cow Games har fortalt de jobber med en versjon til Android, og at de jobber med en oppdatering til iPhone-utgaven. 
