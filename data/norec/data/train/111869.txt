Black Eyed Peas - «The E. N. D»
Jeg krysser fingrene for at dette ikke er fremtiden. 

«I'm so 3008, you so 2000 and late» er tekstlinjen som har gjort meg nysgjerrig på denne platen. 
Og i et forsøk på å være fremtidsrettet har Black Eyed Peas lagt vekk alt som kan minne om hip hop og R&B. 
Men de glemte i farten at Fergie synger bra, og at Will. 
I. Am er god på rytmer, og satset alle pengene på at eurodance er fremtiden. 

Med vekslende hell. 
I mine ører er det kun «Boom Boom Pow» og til nød «Imma Be» som funker. 
«Missing You» er noe 2 Unlimited ville drept for på nittitallet. 
«Now Generation» er pinlig på alle måter, «Party All The Time» og «Mare» likeså. 
Platen høres til tider ut som soundtracket til et dataspill, hvor robotfigurene synger og hoier ustanselig. 
«If we could party all the time, my life would be easy» roper de, og forsøksvis briljerer med endeløse instrumentaler, og låtene høres ut som de er remikset for fjerde gang. 

Dance er dance, vi kan ikke kreve noen tekstmessig tyngde - men da må musikken virkelig fenge. 
Dette er T-Pain på speed, Daft Punks verste mareritt og Jambas våte drøm. 

ANBEFALTE KJØP: 
«Boom Boom Pow», «Imma Be» 

SILJE LARSEN BORGAN 
