Nordstoga holder koken
Det er mulig å stemme fram Odd Nordstoga (45) som landets beste sanger og sangskriver. 
Det kunne vi ha gjort før, og nå kan vi gjøre det igjen. 

Han har denne enorme teften i sangskriveriet som handler å lage låter som er enkle nok til at de fleste kan like dem, og som likevel har en dybde som man man grave seg ned i og dyrke lenge. 
Han har kanskje vært der før, men på dette lange og innholdsrike albumet på 15 låter ligner han mer og mer på vår svenske favoritt, Lars Winnerbäck. 

Tittelen "Kløyvd" handler om at Nordstoga denne gangen ønsket å lage et popalbum som folk kunne synge med på under sommerfestivaler og konserter der glede og de enkle løsningene skulle stå i sentrum. 
Det ble bare litt slik, og derfor er de 15 låtene delt inn i to deler, der den ene heller handler om bekymringer og savn enn enkel pop. 

Odd Nordstoga fikser som vanlig begge elementene, men resultatet er hakket mer variert enn før i en veksel mellom den countryaktige balladen "Hold fast", via den nakne visa "Det ventar" og den rocka "Kjedelig iblant". 
Hele veien er musikken lekkert dandert og flott produsert slik at hele pakken står fram som sjelfull, pirrende og full av fargerike vendinger. 
Han virker ikke på noen måte trøtt av artistlivet sitt, men fortsetter heller å strø ut gullkorn der tekst og melodi henger sammen som hånd i hanske. 
Både innpakningen og uttrykket framstår som en fristende helhet. 

De fleste av oss er vel litt "kløyvd"; akkurat som Nordstoga. 
Trist i noen perioder, glade og lette til sinns i andre. 
Det er mye å fordøye her, mye å dukke ned i sammen med Nordstoga på dette vidunderlige albumet. 
