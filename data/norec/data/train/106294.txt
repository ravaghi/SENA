Siste runde for tidenes underdog
GENRE: 
DRAMA. 
Regi: 
Sylvester Stallone. 

STJERNER: 
Sylvester Stallone, Burt Young, Milo Ventimiglia, Geraldine Hughes, Antonio Tarver 

HANDLING: 
Mange år og runder er gått siden Rocky Balboa var i ringen. 
Hans elskede kone, Adrian, er død, sønnen viser liten interesse for farens liv, og Rocky selv ser smått fortapt ut der han holder liv i sin lille restaurant. 
Men et stykke ny teknologi røsker opp i tilværelsen. 
Gjennom en data-animert boksekamp kåres Rocky til en bedre bokser enn dagens mester, en upopulær type ved navn Mason Dixon - gitt at de hadde opptrådt under samme omstendigheter. 
Mer skal det ikke til før instinktet til den gamle trigges. 

DOMMEN: 
Rocky Balboa er tidenes underdog hva angår boksing i amerikanske filmhistorie. 
At Stallone blåser liv i ham er patetisk så det holder, men når han først står der - i ringen - så kjenner du adrenalinet bruse i takt med gammeln's mer eller mindre treffende slag. 
Enkel taktikk 
Stallones taktikk er enkel og ur-amerikansk; fattig kar fra enkle kår kjemper seg fram. 
Han frir hemningsløst til det heroiske ved underdog-tilværelsen. 
I dette tilfellet slår han et slag for at det er aldri for sent, «det er ikke over, før det er over» - eller som Arne Scheie ville sagt, «cup er cup». 
Denne drivkraften messer han ut med sentimental tyngde og overbevisning. 
Riktignok går det nokså treigt i starten. 
Stallone gjør sin fåmælte Rocky til en person som minner mer om en desillusjonert person i et Beckett-stykke enn en tungvekter med killer-instinkt. 
Og folkene rundt ham må, med unntak av Geraldine Hughes som hans venninne Marie, finne seg i å spille statistroller med noe platte replikker. 
Men med en god porsjon selvironi, og en slutt med trøkk holder dette som verdig slutt for Rocky-fansen. 
