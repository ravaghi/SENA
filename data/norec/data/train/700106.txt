Vondt tenåringsliv
Svenskene ligger langt, langt foran Norge når det gjelder å lage film som tar ungdom og oppvekst på alvor, som våger seg inn i temaer som både er vonde og politisk ukorrekte, og som har jenter i hovedrollen. 

«Hip hip hora» er et eksempel fra et par år tilbake, og «Si at du elsker meg» er enda et velment forsøk på å vise hvorfor og hvordan det å være ung jente kan være for tøft. 
Med unge og ukjente, men svært så troverdige skuespillere i bærende roller. 
Dessverre prøves det litt for sint og litt for hardt. 

Fatou (Haddy Jallow) er 16 år og bor sammen med sin slitne mor og lillesøster. 
Kommunikasjonen med moren er ikke den beste. 
På skolen gjelder det å holde seg inne med de rette folkene, det er en daglig kamp for å være populær. 
Fatou er en jente som nok lengter enda mer etter kjærlighet enn andre. 
Hun setter likhetstegn mellom kjærlighet og sex, og for å oppnå oppmerksomhet hos guttene spiller hun på sin seksuelle utstråling. 
Noe som både skaffer henne fiender i jentegjengen og indirekte er årsaken til at Fatou blir brutalt voldtatt av to gutter. 

Om voldtekten er vond, er den ondskapen og manglende støtten Fatou opplever fra alle kanter etterpå nesten enda verre. 
Men denne ondskapen og følelseskulden er også filmens svakhet – den går på troverdigheten løs. 
For filmskaperen har dessverre falt for fristelsen til å forenkle og spisse for riktig å nagle budskapet inn. 

«Si at du elsker meg» hadde norgespremiere i november i fjor, og kan også sees på Canal+. 
