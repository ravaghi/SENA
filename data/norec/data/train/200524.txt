TEST:Sonim XP3 Enduro 

Vel, vi drepte den. 
Men vi måtte ty til grov mishandling. 

Sonim XP3 er laget for å tåle hardhendt behandling som glatt ville tatt livet av alle andre mobiler du klarer å huske navnet på. 
Den vil derfor passe perfekt for alle som jobber ute i hardt vær, eller bare oppfører seg som utagerende klovner  enten det nå er med vilje eller ikke. 

Så hva får du? 

Vel, for å være ærlig: 
Innmaten er ikke noe særlig å rope hurra for. 
Telefonen har en ok samtalekvalitet, og fungerer greit til SMS og enkel WAP-lesning. 
Det alene er selvsagt ikke noe kjøpsargument i dag, her er det altså holdbarheten som er satt i fokus. 

Og på papiret ser det riktig så bra ut: 
Sonim XP3 leveres med en tre års garanti mot nær sagt alt, og fyller du ut et registreringsskjema får du jaggu seks måneder ekstra som en liten bonus. 

Vel folkens, det var teorien, nå over til den praktiske delen av testen. 
Siden våre egne mobiltestere ikke hadde de rette drapsinstinktene hanket vi inn to eksperter på området: 
Emil, en ekte gateramp fra Oslos beste østkant, og vikingen Kenneth. 
De fikk stå for herjingen. 
Og hvordan det gikk? 
Resultatet i videoen taler for seg selv: 

Konklusjon 

Byggekvaliteten på Sonim imponerer. 
Den bestod vann(?)-testene vår med glans og den tåler fall og harde kast som ville tatt livet av alle skribentens tidligere mobiler. 

At den også tåler å bli kjørt over av biler har vi sett flere eksempler av på nettet, så da får vi bare akseptere at den ikke takler ren vold og vikingsverd. 

Trenger du en mobil som tåler alt er det altså bare å kjøpe, for her gjør Sonim definitivt jobben. 
Faller du derimot utenom denne gruppen finner du langt mer avanserte mobiler til en billigere penge, her må du altså bestemme deg for hva du trenger. 

Det er også verdt å merke seg at tastene på mobilen er store og at de står lenger fra hverandre enn på vanlige mobiler. 
Dette gjør at du kan bruke mobilen selv om du har ekte tømmerhoggernever eller bruker hansker. 

Inngangene til ladepluggen og hodetelefonutgangen er forøvrig skjult bak et kraftig deksel for å hindre støv og vanninntrenging, og batteridekselet festes med skruer for ikke å dette av - alt dette er selvsagt en viktig grunn til at den tåler så mye. 
