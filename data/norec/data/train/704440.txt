Nå skinner sola til og med på Joshua
Februar er ingen god måned hvis du ønsker å havne på listen over årets beste plater. 
Anmeldere har lett for å glemme, men jeg håper man likevel vil huske denne når vi kommer til desember. 

Father John Misty er Joshua Tillman. 
Han forkorter vanligvis fornavnet til en J og har vært medlem i Fleet Foxes og Saxon Shore. 
Det første soloalbumet kom i 2004, og aliaset Father John Misty ble tatt i bruk for tre år siden. 

Endringen kom da han begynte å mislike seg selv. 
Lei av det sakte og triste. 
Trøtt av sin ensomme syting. 
Det var slett ikke slik musikk han selv hørte på. 
Noe måtte gjøres. 

Løsningen ble å alliere seg Jonathan Wilson, solskinnspopens raskt stigende stjerne. 
Wilson spilte på og produserte den første platen under Tillmans nye navn. 
Han er med denne gangen også. 
Albumet er enda et nytt skritt videre. 
For første gang forsøker Tillman på ramme alvor å skrive kjærlighetssanger. 

For to år siden giftet han seg med filmskaperen Emma. 
Det har endret ham. 
Samtidig er det sanger her som er av eldre dato, og kynikeren dukker opp på kutt som selvironiske "The night Josh Tillman came to our apartment": 

I found her naked 

with her best friend in the tub 

and we sang "Silent night" 

in three parts, which was fun 

Men nå har han altså funnet kvinnen han vil bli gammel med. 
Første og siste kutt på platen er viet dette. 

På stillferdig vakre "I went to the store one day" skildrer han hvordan han møtte Emma på parkeringsplassen utenfor butikken. 
Dødsangst og depresjon lurer fortsatt, men er fortrengt til skyggene. 

På åpningskuttet "I love you, honeybear" er han friskere i takten. 
Sola skinner på strengene, strykerne er kjælne og trommene ramler fornøyd av gårde. 

Helt gjenfødt er han likevel ikke. 
Den gamle Tillman skinner gjennom i sangen: 

I brought my mother’s depression 

You’ve got your father’s scorn and 

a wayward aunt’s schizophrenia 

Forskjellen ligger i linjen som følger: " But everything is fine, don't give in to despair, 'cause I love you, honeybear ". 

Kunne den gamle Tillman sunget dette? 
Ikke uten svart ironi. 

Han fortsetter i samme spor på fine "Chateau lobby #4 (in C for two virgins)", mens "True affection" er sommer, sol og Beach Boys krysset med en rytmeboks.Mer lys og varme følger, med "The ideal husband" som et hardere unntak. 

Beste spor: 
"I love you, honeybear", "Chateau lobby #4 (in C for two virgins)" , "The night Josh Tillman came to our apartment", "Bored in the USA", "Holy shit". 
