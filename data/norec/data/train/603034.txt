Livet på utsiden
"Leave No Trace" er en troverdig, uhyre velspilt film om dem som har vendt ryggen til det amerikanske samfunnet. 

Tenåringsjenta Tom (Thomasin McKenzie) og hennes far Will (Ben Foster) fører et fredelig, mer eller mindre selvberget liv i skogene utenfor Portland, Oregon. 
Han verken kan eller vil innordne seg storsamfunnets regler, hun kjenner ganske enkelt ikke til noen annen tilværelse. 
Hele tiden lever de med frykten for at myndighetene skal komme og tvinge dem inn i folden. 

I rystende "Winter's Bone" (2010) skildret regissør Debra Granik et grisgrendt utkant-USA som er i ferd med å bli revet i stykker av fattigdom og narkotikamisbruk. 
I den like usentimentale, like gripende "Leave No Trace" tar hun oss med enda lenger mot ytterkanten: til krigsveteraner og andre skadete sjeler som har meldt seg ut, som vil klare seg selv, som bare ønsker å være i fred. 

Og akkurat som "Winter's Bone" gjorde for den pur unge Jennifer Lawrence, kommer "Leave No Trace" til å gjøre Thomasin McKenzie til en stor stjerne. 
Samspillet hennes med alltid stødige Ben Foster (sist sett i "Hell Or High Water" i 2016) er av et kaliber som bare må markere begynnelsen på en lang og gullkantet karriere. 
