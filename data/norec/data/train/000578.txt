Renegade Ops
Nedlastbar actionperle. 

Det er gøy å være bajas, det er gøy å bryte reglene, og det er gøy å være actionhelt... 
I spill altså. 

I Renegade Ops står verdens myndigheter maktesløse ovenfor terroristen Infernos hensynsløse ferd igjennom verdens storbyer. 

Ikke bare maktesløse, men handlingslammede er de også. 

Hva gjør en skikkelig macho militærmann da? 
Han tar selvsagt saken i egne hender, og slik starter spillet Renegade Ops. 

GTA-inspirert 

Husker du de første GTA-spillene? 
Der du styrer din spillfigur i fugleperspektiv, gjennom storbyens mange lumske kriker og kroker. 

Renegade Ops bruker akkurat samme formel, og legger til et par ekstra små ting som gjør dette til en usedvanlig artig spillopplevelse. 

I starten av brettene blir du spurt om å velge en soldat. 
Hver har en spesiell egenskap, enten det er tyngre skyts, EMP-bomber eller mulighet til å kalle inn luftstøtte. 

Din soldat sitter alltid i et kjøretøy, som styres med den venstre kontrollstikken på Xbox 360/Playstation 3. 
Med den høyre stikka kan du sikte deg inn på fiendene med det påmonterte maskingeværet. 

Med andre ord, spillet går i all hovedsak ut på å fjerne terroristtrussler i høy fart - mens du spyr ut kuler og krutt. 

Klarer du å overvinne mange fiender, uten å eksplodere selv, oppgraderes våpnene automatisk. 
Akkurat slik som i de gamle arkadespillene som for eksempel Tyrian. 

I det du velger din spillfigur, kommer også rollespillelementet inn i ligninga. 
Du kan bruke poengene du samler opp mens du spiller for å oppgradere egenskapene, og velge om du vil fokusere offensivt eller defensivt. 

På underholdende vis kombinerer spillet flere deler av spillhistorien sammen til en opplevelse, og gjør samtidig narr av den. 

Useriøs moro 

Den svenske utvikleren Avalanche Studios er mest kjent for et av fjorårets artigste spill; Just Cause 2. 
Spillet fikk terningkast 4 av meg, men det var fordi det spillet var plaget av mange bugs og hadde problemer med å fortelle sin spillhistorie på en god måte. 

Selve spillmekanikken, din samhandling med omverdenen, var der i mot skikkelig artig. 
Og ikke minst VELDIG useriøs. 

Det samme er tilfellet i Renegade Ops. 
Denne useriøse holdninga til spillet, gjør at du selv må hente frem dine mest useriøse sider for å overvinne utfordringene som blir servert. 

Og her er nok også kjernen i hvorfor jeg lar meg underholde. 
Spillet er laget med en ironisk tone, som peker til både Die Hard-filmene og andre "over-the-top"-actionhelter. 

Det er rett og slett en kløktig øvelse i ironisk nostalgi. 

Jeg har ikke sagt så mye om de tekniske aspektene ved spillet, rett og slett fordi det ikke er en viktig del av opplevelsen i dette tilfellet. 
Bare for å ha sagt det; grafikken ér god, det samme er effektene. 

Den viktigste delen av opplevelsen i Renegade Ops er å tillate deg selv å leke bajas, en actionhelt, en riv ruskende gal general som skal redde verden fra onde terrorister.. 

'Renegade Ops' er tilgjengelig på XBLA og PSN nå, en PC-versjon er ventet i oktober. 
