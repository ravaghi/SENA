Plateanmeldelse:Iggy Azalea - «The New Classic» 

Hverken ny eller klassisk. 

ALBUM: 
HIP HOP 

«The New Classic» 

Da australske Azalea slapp denne nesten ironisk titulerte debutplaten i vår, så vi for oss at den skulle fordufte ganske kjapt. 
Men den har omsider gjort seg bemerket på VG-lista og fortjener sin post-aktuelle anmeldelse. 
Se på forsinkelsen som etterprøving av platetittelen – det tar ofte noen måneder før man kan gjenkjenne en sann klassiker. 

Iggy, eller Amethyst Amelia Kelly som hun egentlig heter, har holdt hitlistene i et kvelertak med sin egen «Fancy» og Ariana Grandes «Problem» (som hun gjester) i sommer, samtidig som hun glatt har vunnet kampen om kulhet over sin kanselleringskåte navnesøster, Azealia Banks. 

Hun rapper fett om ildprøven som ensom 16-åring i et nytt land i «Work» og kanaliserer en kvinnelig Yelawolf på «Don't Need Y'all». 
Men hun treffer sjelden på de mer ambisiøse popforsøkene (foruten på nevnte «Fancy»), og hun stiller endimensjonalt som rapper. 

Imaget er i boks, både hva musikkvideoer, mote og hoftefronting angår, men det må mer til enn «ass» for å stave «klassiker». 

BESTE LÅT: 
«Work» 
