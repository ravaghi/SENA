Nokia 6630
Den mye omtalte 3G-telefonen fra Nokia kan mer enn å bare laste ned data med høy hastighet. 
Faktisk er det en av de aller beste telefonene fra Nokia på lenge, og vi forteller deg hvorfor. 

6630 har vært uvanlig mye i mediene den siste uken, og grunnen til det er at Telenor valgte telefonen som deres introduksjon for UMTS-nettets muligheter. 
Det er 6630 som er den viktigste 3G-telefonen i Norge i dag, selv om flere modeller fra andre produsenter er på vei. 
Les for øvrig mer om våre 3G-inntrykk her. 

Bare for å ha det klart, 6630 er ikke Nokias første 3G-mobil, men de tidligere variantene har ikke vært utpreget bra, og heller ikke spesielt prioritert av operatørene 
 på grunn av mangel på fungerende nett. 

Men er 6630 en bra telefon sett bort fra at den støtter UMTS? 
Svaret er uten tvil ja. 
Det er en mobil du bør vurdere selv om du ikke nødvendigvis er så opptatt av 3G-hastighet. 

Mange muligheter 

Det er en profftelefon vi snakker om her, og som så mange andre Nokia-modeller i det siste, baserer den seg på Symbian-operativsystemet. 
Det betyr at mange av spesifikasjonene er kjent for Nokia-brukere, skjermstørrelsen er blant annet identisk med modeller som 6600 eller 7610, og den fysiske utformingen har også likheter med disse. 
Telefonen er blant de rikest utstyrte fra produsenten. 
Den fungerer omtrent over hele verden, med støtte for GSM 900/1800/1900- og WCDMA (altså 3G)-nettverkene. 
Den har støtte for RS-MMC-minnekort, Bluetooth, avspilling av MP3-filer og 1.3 megapiksel kamera. 
Den egner seg altså godt til både profesjonell bruk og underholdning. 

Formen kan ved første øyekast virke noe merkelig, i og med at den nedre delen av telefonen er avrundet. 
Etter noen dagers bruk merker vi imidlertid at det gjør telefonen mer komfortabel å holde i. 6630 er en ganske stor telefon, men tatt i betraktning at det er den minste 3G-telefonen på markedet skal vi ikke klage på det. 
Den er uansett ikke så stor at det gjør noe  brukere av Nokias Symbian-telefoner er dessuten vant til å håndtere ganske klumpete mobiler. 

Det er ikke noe uvanlig med plasseringen av taster på denne telefonen, tastaturet er faktisk veldig komfortabelt å bruke, med myke og responsive knapper. 
En stor fordel er at du ikke lenger trenger å sette minnekortet under batteriet, som innebærer at telefonen må skrus av hvis du vil bytte kort  minnekortplassen ligger på siden, dekket av et lokk. 

Husk minnekort 

Det er bare 10 MB ledig minne på telefonen, så det er nærmest en nødvendighet å sette inn minnekort med en gang, spesielt hvis du planlegger å bruke kameraet flittig, og ta bilder i den høyeste oppløsningen. 
Det følger med et 64 MB kort, så med dette på plass har du nok lagringsplass for en stund. 

Skjermen virker å være lysere og klarere enn de fleste andre Symbian-modellene fra Nokia, men oppløsningen (176x208) er den samme som før. 
Den støtter 65.000 farger, noe som fremdeles er bra, selv om vi begynner sakte, men sikkert å forvente 262.000 farger fra de beste telefonene på markedet. 

Menysystemet er strengt tatt det samme som i tidligere smarttelefoner fra Nokia, men ikonene er blitt noe redesignet, og det ser faktisk penere ut. 
Det er også noen nye snarveier, og sist, men ikke minst, er hastigheten til menysystemet forbedret. 

Det beste kameraet 

Den spennende delen av telefonen er det innebygde kameraet. 
Nokia har tidligere sluppet to telefoner med megapikselkamera, men 6630 er den første modellen fra produsenten som støtter hele 1.3 MP (eller, for å være nøyaktig, 1.23 MP). 
Den konkurrerer altså med modeller som Sony Ericssons S700, og vi må si oss veldig imponert over bildekvalitetet (sett i forhold til andre mobiltelefoner, riktig nok). 

Utendørs er det omtrent ingen kameratelefonen som kan måle seg med Nokia 6630. 
S700 kommer nærme, men 6630 leverer overraskende skarpe bilder og bra fargegjengivelse. 
Kvaliteten innendørs og i mørke er ikke fullt så bra, her sliter fremdeles de fleste mobiltelefonene. 

Du kan ta bilder i to oppløsninger, 1280x960 og 640x480. 
Det er altså slutt på minimale portrettbilder, den laveste oppløsningen er tross alt VGA. 
Du kan zoome inn digitalt seks ganger, og ta opp videoklipp som er inntil en time lange (avhengig av lagringsplass). 

Det er ellers lite tilleggsinnstillinger, du kan aktivere en nattmodus som forbedrer kvaliteten noe under dårlige lysforhold, og velge mellom tre varianter av bildekvalitet. 
Vi kunne godt tenkt oss litt flere muligheter til å justere innstillinger, men ellers er 6630 imponerende når det gjelder kamerakvalitet. 

Du kan selvsagt sende bilder som MMS-melding eller via Bluetooth direkte fra galleriet, og sender du store bilder som MMS blir de automatisk skalert ned til VGA-oppløsning. 

Et minus ved telefonen er at den bare har kamera som vender utover, noe som gjør den dårlig egnet til videotelefoni. 
Det er mulig å kjøpe et kamerastand med en linse som peker mot deg, men det er selvsagt bare tilleggsutstyr. 

Nokia 6630 er en velutstyrt smarttelefon, faktisk en av de aller beste proffe mobilene på markedet. 
Sony Ericssons P910 er mer avansert, men mangler megapikselkamera og 3G/EDGE-støtte. 
Nokia 6630 har dette, selv om den ikke byr på en stor, trykkfølsom skjerm og QWERTY-tastatur. 
Trenger du en 3G-telefon, men klarer deg uten videotelefoni, ser dette ut til å være et meget godt valg. 
Det er etter vår mening Nokias klart beste modell til nå. 
