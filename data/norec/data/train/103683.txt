The Von Bondies:«Pawn Shoppe Heart» 

(Sire/Warner) 

Mer knalltøff og støyende rock fra Detroit. 

Detroit er en hard, nedslitt og gammel industriby som fostrer røffe band. 
The Von Bondies er intet unntak. 
Med «Pawn Shoppe Heart» kliner kvartetten til med et nervøst og deilig høyspent rockalbum. 

«You feel buried, you feel bored, no one takes you seriously when you're twentyfour», hveser sanger og gitarist Jason Stollsteimer innledningsvis på «No Regrets», som på mange måter oppsummerer hva The Von Bondies dreier seg om. 

Sammen med gitaristen Marcie Bolan, bassisten Carrie Smith og trommeslageren Don Blum, serverer Stollsteimer ungdommelig og hektisk rock av klassisk kaliber. 

The Von Bondies tar ingen omveier, men går rett på sak med skarpe, pågående og hardtslående sanger som, når sant skal sies, ikke er veldig nyskapende. 

Men The Von Bondies kompenserer for manglende originalitet med trøkk, driv, nerve og killerlåter som tittelkuttet «Pawn Shoppe Heart», «Crawl Through The Darkness», «Been Swank», «Tell Me What You See» og suverene «C'Mon C'Mon» hvor Jason Stollsteimer rett og slett synger som en gud med sin styggvakre og vibrerende stemme. 

Albumet til The Von Bondies er ikke fullkomment, men det tilfredsstiller mitt behov for slamrende og rastløs rock akkurat nå. 

ESPEN A. HANSEN 
