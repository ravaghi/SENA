Glad-trist historie om krigens etterdønninger
I «Bye Bye Germany» tar humoren effektivt brodden av alvoret og motsatt. 

Bye Bye Germany 

Sjanger: Drama / Komedie / Krigsfilm Skuespillere: 
Moritz Bleibtreu, Antje Traue, Tim Seyfi, Mark Ivanir Regi: 
Sam Garbarski Belgia / Luxembourg / Tyskland, 2017 Lengde: 
1 t. 42 min. 
Aldersgrense 12 år 

Går det egentlig an å lage en morsom film om et av moderne tids aller svarteste kapitler? 
Regissør Sam Garbarski gjør i det minste et hederlig forsøk. 

Vi er i Tyskland like etter at annen verdenskrig er avsluttet. 
En gruppe jøder som har overlevd konsentrasjonsleirene forsøker å få livene sine på beina igjen i ruinene av det samfunnet de tidligere tilhørte. 
Samtidig er den underliggende motivasjonen, som tittelen antyder, å komme seg bort fra landet som har gjort sitt beste for å forfølge og ta livet av dem de siste to tiårene. 
Amerika er den store drømmen, men for å komme seg dit trengs det mye penger. 

Den kreative og humoristiske David (Moritz Bleibtreu) samler en gruppe likesinnede og går i gang med å narre godtroende tyskere til å kjøpe usedvanlig overpriste duker og sengetøy. 
Metodene er kreative og skaper flere kostelige scener, og det er stilig å se hvordan David og vennene hans skamløst benytter seg av fordommene mot egen folkegruppe og snur det til sin fordel. 
Bakteppet er som vi vet alt annet enn morsomt, og filmen lar også de ulike involverte få bearbeide de vonde hendelsene i nær fortid. 
David faller i tillegg i søkelyset til etaten som skal etterforske mulige nazikolloboratører, noe som går som en rød tråd gjennom hele filmen. 

Det er imidlertid i denne balansen mellom de festlige svindelscenene og preget fra krigens traumer at filmen halter noe. 
Den faller ofte mellom to stoler slik at den verken blir morsom eller trist, men i stedet en avvæpnende mellomting. 
I tillegg har man utstyrt den med en kjærlighetshistorie som er så blodfattig og utroverdig at det nesten er godt gjort. 
Disse tingene hemmer det som ellers kunne vært en sterk og minneverdig film. 
