Konsertanmeldelse:Vestlandsfanden 

Blodet deres er kanskje ikke helt renset lenger, men du verden for et live-band Purified In Blood er! 

KONSERT: 
Purified In Blood STED: 
Sjøsiden, Øyafestivalen PUBLIKUM: 
Ca. 2000 

De tidligere straightedger'ne har gjort comeback i år, og befester dermed Rogalands hardcorehegemoni i nasjonen. 
Det overtaket har de, sammen med Kvelertak, overtatt fra Oslos forrige generasjons stjerner i JR Ewing og Amulet, lagt til en metalkant og brakt sjangeren enda et skritt videre her hjemme. 

Først og fremst er Purified In Blood et usedvanlig tettspillende live-band med svære doser selvtillit og attityde, anført av to vokalister som behersker screamo-teknikken like mye som tradisjonell heavy-vokal. 
«Death Priest» - nummer to ut i går - kan stå som eksempel på hva bandet makter: 
Den er nesten myk og melodiøs i kantene (i denne sammenhengen), men avsluttes ellevilt med doble basstrommer. 

Mer moro kan man ikke ønske seg. 
