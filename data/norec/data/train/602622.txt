Juleevangeliet som slapstick
Hva slags film er det som kan ha fått Egil Svartdahl og Knut Arild Hareide til å stille opp som dubbere, mon tro? 

ANIMASJON/FAMILIEFILM 

"Stjernen" 

USA 2017 

Originaltittel: 
The Star 

Regi: 
Timothy Reckart 

Skuespillere: Zachary Levi, Tyler Perry, Keegan-Michael Key, Gina Rodriguez, Kristin Chenoweth, Ving Rhames, Steven Yeun, Oprah Winfrey, Mariah Carey 

Norske stemmer: Sigbjørn Solheim, Jan Gunnar Røise, May Kristin Kaspersen, Kine Fossheim, Silje Hagrim Dahl, Knut Erik Engemoen, Henrik Horge, Christian Greger Strøm, Mia Gundersen, Stig Henrik Hoff, Knut Anders Sørum, Lisa Børud, Egil Svartdahl, Knut Arild Hareide 

Aldersgrense: 6 år 

De siste årene har vist at det finnes et veldig stort marked for kristne filmer på vanlig norsk kino. 
Dermed var det selvsagt bare et tidsspørsmål før også de kristne barnefilmene ville dukke opp. 
Og i "Stjernen" får vi selve grunnfortellingen fra Det nye testamente: 
Juleevangeliet. 

Den viktigste vrien i denne varianten er ikke at filmen er dataanimert eller at den har en utpreget lettbent tone, men at vi får oppleve Jesu fødsel fra dyrenes perspektiv. 

Så stor plass tar faktisk våre animalske venner – det lille eselet Bo, duen David, sauen Ruth, kamelene til 
De tre vise menn og en hel mengde andre – at "den flotteste historien som noen gang er blitt fortalt" ofte står i fare for å drukne i gags og elleville forfølgelsesscener. 
Fordelen for oss ikke-religiøse er at det sjelden føles som om "Stjernen" preker til oss. 
Bakdelen er at den minner om absolutt alle andre animasjonsfilmer med snakkende dyr i rollene. 

På den lyse siden kan det noteres at selv om "Stjernen" skulle gå aldri så godt på kino, er det vanskelig å se for seg at Sony kommer til å lage en oppfølger. 
