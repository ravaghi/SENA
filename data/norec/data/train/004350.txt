The Search
For trygg og forutsigbar krigsfilm fra Oscar-vinneren Michel Hazanavicius. 

The Search kommer på et beleilig tidspunkt, siden den omhandler russisk aggresjon. 
Krigen i Tsjetsjenia på slutten av 1990-tallet er et mørkt og brutalt bakteppe for en historie som av og til beveger, noen ganger frustrerer og litt for ofte kjeder. 

Dette er basert på Fred Zinnemans film fra 1948, og regissør Michel Hazanavicius har definitivt laget noe helt annet enn gjennombruddsfilmen The Artist. 

The Search har noen sterke scener som er vonde å se på, Men den er for lang, og har elementer i seg som virker kunstige og uforløste. 

Bremses av hopp i historien 

9 år gamle Hadji (Abdul Khalim Mamutsiev) mister familien sin og legger ut på flukt når den andre tsjetsjenske krigen tar til i 1999. 
Han ender opp hos Carole (Berenice Bejo), som jobber for en menneskerettighetskommisjon. 
Hun forsøker å få omverden til å gripe inn i konflikten, samtidig som hun tar hånd om Hadji. 
De vet ikke at søsteren hans lever, og leter etter ham. 

Det er enda en historie i denne filmen, om Kolia (Maksim Emelyanov), som tvinges inn i den russiske hæren. 
Vi ser hvordan en stille ung mann brytes ned av både offiserer og medsoldater, før han sendes ut i krigen som villmann. 

Denne historien er mer spennende og interessant enn noe annet i The Search, og burde kanskje vært en egen film. 
Filmens driv bremser dessverre hver gang den hopper tilbake til Carole og Hadji. 

Traileren er hentet fra en ekstern nettside, en reklamefilm kan dukke opp før videoklippet. 

Maksim Emelyanov imponerer i sterk rolle 

Den lille guttens opplevelser i første del av filmen er emosjonelt tøft å se på. 
Den unge skuespilleren Abdul Khalim Mamutsiev har store uttrykksfulle øyne som han bruker godt til å formidle Hadjis fortvilelse. 
Men så snart handlingen dreier seg om forholdet mellom ham og Carole, mister filmen sin dramatiske nerve. 

Det blir for trygt og forutsigbart, og regissør Hazanavicius roter det til med unødvendige dramatiske grep, spesielt en sekvens med et tog som noen må nå. 

The Search er to og en halv time lang, og det er for langt. 
En kjappere klipp kunne ha fungert bedre, spesielt med mer soldat og mindre Carole og Hadji. 
Berenice Bejo spiller fint, men fungerer ikke så godt på engelsk i samspillet med en uvanlig stivbeint Annette Bening. 
Best er Maksim Emelyanov som den plagede soldaten Kolia. 
Hans transformasjon er ganske så imponerende spilt. 
Bare synd han ikke fikk ha filmen for seg selv. 
