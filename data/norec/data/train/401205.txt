Skullerud:− Jeg er bare så utrolig skuffet 

Bronsemedaljen forsvant i sluttminuttene for Strømsgodset. 

AALESUND 
- STRØMSGODSET 4–3 

I det 88. minuttet headet Marcus Pedersen inn 3-2-ledelse for Strømsgodset mot AaFK. 
Og med uavgjort i kampen mellom Molde og Sarpsborg 08 innebar det at bronsemedaljen var klar for å bli med hjem til Drammen. 

Men alt ble snudd på hodet i løpet av to minutter. 

− Fikk ikke byttet 

− 
Vi måtte gamble, og sende mange mann i angrep da vi havnet under 1-2. 
Det betalte seg. 
Men vi fikk aldri byttet og omgruppert oss igjen da vi gikk opp til 3-2. 
Det var rett og slett ikke stopp i spillet til å kunne gjøre endringene. 
Vi skulle sette på en ekstra midtstopper i sluttminuttene, sa en tydelig preget Tor Ole Skullerud etter kampen. 

Strømsgodset-treneren måtte dermed se bronsen forsvinne – istedenfor å sikre seieren. 

Først utlignet Mostafa Abdellaoue til 3-3 med sin andre scoring for dagen bare to minutter etter at Pedersen scoret. 

− Med 3-3 var vi nødt til å gamble igjen, og vi sendte igjen flere spillere opp i angrep, sier Skullerud. 
Men denne gangen betalte ikke gamblingen seg. 

Begge ble tapere 

To minutter etter utligningen scoret Abdellaoue sitt tredje mål for kvelden. 
Dermed endte det med 3-4-tap for drammenserne – i en kamp som var både underholdende, sjanserik og dramatisk. 

Begge lag hadde mye å spille for. 
Strømsgodset for bronsemedalje – AaFK for å berge plassen i eliteserien. 

Men dette var en kamp der det ikke ble noen vinnere. 
AaFK rykker ned, mens Strømsgodset står igjen med den sure fjerdeplassen. 
Seierrekken stoppet på åtte kamper – og kun noen snublesteg de fem siste minuttene av sesongen siste kamp ødela den niende seieren på rad. 
Som hadde gitt bronse. 

− 
Jeg er bare så utrolig skuffet akkurat nå. 
Jeg føler at vi ikke står igjen med noen ting, sier Skullerud. 
