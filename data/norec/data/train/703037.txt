Christopher Walken som eldre-nerd
Denne ørlille, beskjedne krimkomedien kan ingen mislike. 

Christopher Walken spiller en slags eldre-nerd som er hederlig besatt av nordfransk post-naturalisme, og om kvelden leser han om kunst med dårlig innelys og baskerlue. 
Han har bukselinning like under armhulene og en uforstyrrelig godhet ved seg. 

Men han er dessverre bare museumsvakt, og en dag bestemmer idiotene at den naturalistiske utstillingen skal sendes til Danmark og erstattes av moderne installasjoner. 
Walken lider sammen med den pertentlige katteholderen Morgan Freeman, som elsker et maleri med puse på. 
Og William H. Macy, en skulptur-avhengig, antatt eks-marine som vil organisere det perfekte kuppet, stjele kunstverka fra blondinedumme dansker og erstatte dem med kopier. 
Alt skal skje i trekassenes firkantland, og en litt omstendelig Store Kuppet-handling oppstår. 

Det deilige ved filmen er at flinkhet uteblir. 
Handlingen tasser tøffeltamt av gårde i sitt eget tempo, egentlig bare forstyrret av Walkens kone Marcia Gay Harden som vil til Florida i sin tidløse polkadotkjole og Jackie Kennedy-fasong. 

Siden vi nettopp har vennet seg til at rettspleien skal være følelsesbasert, passer denne filmen veldig godt i Norge. 
