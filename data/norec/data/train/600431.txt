Brennende skjelett på motorsykkel
Nicolas Cage vender tilbake som Johnny Blaze, basert på Marvel Comic-serien om Ghost Rider. 
Johnny Blaze blir fra tid til annen hjemsøkt av en forbannelse, da transformeres han til et brennende skjelett på motorsykkel (!), utstyrt med meterlange kjettinger. 
De vil han ikke legge på østeuropeiske trailerhjul, han vil bruke dem som håndvåpen. 
I dette kostymet opptrer han som en slags Djevelens dusørjeger. 
En hevnende engel er vel neppe det rette uttrykk her. 

Han har søkt tilflukt i Øst-Europa, men blir rekruttert av en hemmelig kirkesekt for å finne en gutt før gutten faller i Djevelens klør. 
Det sies i den anledning: 
"Vi må redde gutten før daggry, hvis ikke blir han Anti-Krist". 
Intet mindre, min venn. 

Det utvises mye brennbar action og mye skyting med grove håndvåpen. 
Både plattformen og det overordnede målet her er å vise Nicolas Cage, omskapt til brennende skjelett på motorsykkel, skambanke sine motstandere. 

Pene ting er det heller ikke å si om 3D-teknikken: 
Den har iblant en uklarhet i konturene, som flytende glass, nærmest, og med jevne mellomrom får den et "belegg" som et fargeprisme. 
