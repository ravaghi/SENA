Dette er nye Ford Mondeo
Nye Ford Mondeo er nå prøvekjørt. 

Ford Mondeo kom på markedet med brask og bram i 1993 som arvtaker etter en overmoden Sierra. 
Siden den gang er det lansert fire generasjoner, den siste i 2007. 
Nå er det igjen duket for en ny Mondeo, sier Ford. 
En oppgradering sier vi. 

2011-utgaven av Mondeo har fått oppgraderinger både utvendig og innvendig. 
I tillegg har den fått en lengre liste med tilbehør og mulig utstyr, samt noen nye alternativer å fylle motorrommet med. 
Likevel vil vi si det er drøyt å kalle bilen en ny Mondeo. 
Velkommen til en moderat ansiktsløftning. 

Små detaljer, små utslag 

Utvendig er det snakk om oppgraderinger som gjør at Mondeo følger designspråket på de nylig lanserte S-Max og Galaxy. 
Et mer forsterket kinetic design gir bilen et sterkere særpreg. 
Det dreier seg om en større trapesformet grill, og LED-kjørelys i fronten. 
For å gå ned i de mindre detaljer er det kommet en forkrommet list rundt grillen, samt en list som deler øvre del av grillen i to. 
Når man legger sammen flere små detaljer som dette, så er det faktisk en forskjell på 2010- og 2011-modellen. 
Hvorvidt den ene ser noe nyere ut enn den andre kan diskuteres. 

Utvendige smådetaljer 

På siden er det kommet på en blank løsning som ser ut som et luftinntak på forskjermen, uten at vi helt ser nytteverdien. 
Den utgjør uansett en forskjell fra dagens versjon. 
Bak er det nå blitt LED-lykter, som både gir et nyere visuelt uttrykk, og som faktisk har en nytteverdi. 
LED-lamper er energibesparende kontra ordinære pærer, samtidig som de varer lengre. 
Om en LED-pære skulle slutte å virke, så består en hel lampe av mange små. 
De resterende lyser med andre ord like godt. 
At de er energibesparende er også med på å senke forbruket av drivstoff. 

Det indre som teller 

Innvendig er det tatt i bruk materialer av bedre kvalitet. 
Vi er i hvert fall blitt fortalt det. 
Heller ikke her vil du finne de store endringene om du ikke er godt kjent med Mondeo. 
Blanke ringer rundt luftedyser, og andre detaljer, samt bedre knapper og brytere skal gi en økt kvalitetsfølelse. 
Det første vi imidlertid fant igjen var hardplasten i dørpanelene. 
For ikke å virke negativ må vi legge til at, jo da, det er et snev av bedre følelse i denne siste versjonen av Mondeo. 
Fra førerplassen gjorde dette seg først og fremst gjeldende på bedret støynivå. 
Ikke på grunn av blanke ringer og nye knapper. 

Finjustert understell 

Utstyrsversjonene under lanseringen var stort sett Titanium. 
Dette er biler med ekstra gode seter og utstyr som ikke nødvendigvis representerer de bilene som vil rulle rundt på norske veier. 
Deriblant fant vi et dynamisk chassis med valgfritt oppsett fra Comfort, via Normal, til Sport. 
De ordinære understellene skal også være en smule finjustert for å passe til eventuelle vektendringer og for å bedre kjøreegenskapene. 

Ford Mondeo har alltid vært en velkjørende bil i denne klassen, og ingen ting tyder på noe annet for fremtiden. 
Den er velkjørende i alle motoralternativer, men om vi skal sette fingeren på noe, så må det være at stasjonsvognen merkes å være en smule tyngre og større enn sine slankere brødre, sedanen og kombiversjonen. 

Nye arbeidsjern 

Det som definitivt er helt nytt i bilen er de tilgjengelige motoralternativene. 
Fortsatt vil det være diesel som kommer til å dominere, og den kjente 2-literen vi har i dag vil fortsette med 115, 140, og 163 hk. 
I tillegg vil noen av alternativene fra S-Max og Galaxy også dukke opp i Mondeo. 

For Norge sin del vil det først og fremst være snakk om en 2,2 liters dieselmotor på 200 hk og 450 Nm, pluss en 2-liters firesylindret bensinmotor på 240 hk. 
Sistnevnte vil aldri bli noen slager på norsk jord av naturlige årsaker. 

Prisgunstig bensinversjon 

Den kanskje mest spennende bensinmotoren som kommer er den 1,6-liters store turbomotoren på 160 hk, en motor Mondeo deler med blant annet Volvo S60 og V60. 
Denne har en strålende fin kombinasjon av effekt og dreiemoment, noe som kombinert med moderat avgiftsbelegging vil gi bilen en fornuftig pris. 
Derfor forventer Ford at denne kan heve andelen av bensinbiler noe i forhold til de senere årene. 

Fire utstyrsversjoner 

Det vil være fire utstyrsversjoner tilgjengelige, med Trend som basismodellen, deretter Titanium, Ghia, og Titanium S. 
Sistnevnte vil få den mest sporty utstyrspakken, og du vil kjenne den igjen ved at alle forkrommede lister er fjernet til fordel for helsvart grill og vinduslister. 
Ghia har fulgt Ford gjennom generasjoner, og er alltid sett på som godt spekkede versjoner. 
Ingen ting er endret i så måte. 

Utstyr i fleng 

Kjøpe du en ny Mondeo så får du utstyr i fleng. 
Alle modeller har klimakontroll i en eller annen form. 
Velger du manuelt gir, så får du girskiftindikator på kjøpet. 
Skulle du være så heldig å kjøre økonomisk, så blir du tildelt blomster i virtuell form fra instrumentpanelet. 
Og sånn fortsetter det. 

Avhengig av pakkeløsninger, så byr nye Mondeo på veldig mye utstyr. 
Du får den med filskiftvarlser som vibrerer i rattet dersom du ikke har satt på blinklyset før du krysset linjen. 
Du får et sett hovedlykter som blender automatisk ned ved møtende kjøretøy, og du kan selv sette maksimal hastighet for hvor fort bilen kan kjøre. 

Under reisen fant vi også ut av nye Mondeo var utstyrt med kjøling i setene. 
Ikke bare varme, og når vi er inne på varme, så kan vi fortelle at alle Mondeo har oppvarmet frontrute. 

Girkasser for enhver smak 

De fleste motoralternativer kan pares med en manuell girkasse. 
Da er det snakk om en 6-trinns manuell kasse med riktig utveksling til den respektive motoren. 
Noen av motorene kan også kobles sammen med en automatkasse. 
Ford har som kjent sin PowerShift-løsning, som er en variant med dobbeltklutsj, som på VW sine DSG-kasser. 
Fords varianter kunne med hell vært raskere enn de er i dag. 
VW sine løsninger er utvilsomt markedets raskeste, og Ford har et stykke å gå før de er på samme nivå. 
På sikt vil de også tilby en automatkasse i den 2,2-liters store dieselen, men først om en måned får vi vite om det blir en PowerShift eller konvensjonell automatkasse. 

Priset mot konkurrentene 

Når det gjelder prisene på nye Mondeo, så er noen klare. 
Aller rimeligste bil koster 295.400 kroner. 
Det er en femdørs Mondeo Trend med 115 hesters dieselmotor og manuell kasse. 
Deretter må du legge på 9.000 for å få stasjonsvogn, og 14.000 for å få en Titanium eller Ghia. 
Opp til en 140 hesters diesel er det 29.000 kroner, og ønsker du PowerShift vil det renne på ytterligere 22.000 kroner. 
Startprisen for en 1,6 liters EcoBoost på 160 hk vil være 336.100, pluss de nevnte tilleggene over. 

Uansett preferanse vil du få mye bil, og en god bil i Mondeo. 
Ulempen er at det begynner å komme mange alternativer som er helt nye. 
Det er ulempen en ansiktsløftet versjon må leve med, helt til sin død da den skiftes ut. 
For Mondeo er det ennå lenge igjen. 
