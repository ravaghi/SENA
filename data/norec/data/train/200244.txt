HP Compaq Mini 730
En mini-PC med tilnærmet normal tastaturstørrelse? 
Det kan vi like. 
Vi har testet HP sitt siste tilskudd i klassen. 

Det er tøffe tider for PC-bransjen, men for én type datamaskiner peker salgstallene oppover; minibærbare eller netbooks, som de også kalles. 

Disse maskinene veier normalt sett rundt 1 kg, er utstyrt med Intel Atom-prosessor, 1 GB minne, og leveres med Windows XP eller en Linux-variant. 

Vi har testet en rekke modeller tidligere, og nå er turen kommet til HP Compaq Mini 730. 
Dette er andre generasjon minibærbar fra HP, den første, HP 2133, som kom i fjor høst, var utstyrt med en relativt svak prosessor fra VIA, men nå har også HP gått over til Intel Atom. 

Godt utstyrt 

For øvrig er Mini 730 relativt godt utstyrt, med 10,2-tommer skjerm (uten kontrastbelegg), B/G WLAN, Bluetooth, SD-minnekortleser, webkamera med mikrofon, Altec Lansing høyttalere og to USB-porter. 

Operativsystemet er Windows XP Home Edition Service Pack 3 og en rekke oppdateringer siden den gang er på plass, inkludert Windows Media Player 11 (men ikke Internet Explorer 8). 

Den interne skjermen har en oppgitt oppløsning på 1024 x 600 piksler. 
Det viste seg imidlertid under testen at den vertikale oppløsningen kun var 576 piksler. 
Det er så lavt at det er fornuftig å flytte oppgavelinjen i Windows til en av sidene, for å utnytte skjermplassen bedre, eventuelt sette den til å skjules automatisk. 

Her er også mulighet til å koble maskinen til ekstern skjerm (DisplayPort). 

Harddisken er mindre enn på mange andre i klassen, med sine 80 GB. 
Vi stusser litt over dette valget fra HP, da 160 GB er relativt vanlig på konkurrerende modeller. 

Selve maskinen veier 1,02 kg, og måler 16,6 x 26,1 x 2,5 cm. I tillegg følger en 30W ekstern strømforsyning med, og den er heldigvis temmelig liten og lett. 

Designmessig hører PC-en hjemme i det øvre skikt, vil vi påstå, med sine svarte, blanke overflate og avrundede hjørner. 
Den er også relativt tynn, og glir lett ned i skolesekken eller veska. 

Stort tastatur 

Det som imidlertid kanskje er PC-ens største force, er at den er er utstyrt med et stort tastatur, som måler 92% av størrelsen til et normalt tastatur til bærbar PC. 
Det gjør at det er enkelt å skrive på, også med touch-metoden. 

Ulempen med det store tastaturet er at det blir lite plass til overs til andre ting, for eksempel pekeplaten. 
Den er plassert helt nederst, og høyre og venstre museknapp er plassert på sidene. 
Det er en løsning vi ikke blir helt fortrolig med, uten å endre måten vi arbeider på. 

Støy og ytelse 

Maskinen er utstyrt med en vifte som stort sett går hele tiden. 
Den kjører normalt på et lavt nivå, riktig nok er den hørbar i stille omgivelser, men ikke plagsom. 

Ved litt tøff belastning (for eksempel avspilling av video eller tunge Flash-annonser) øker viftehastigheten, og suset skifter litt karakter. 
Nå akkompagneres den plutselig av en lav, men høyfrekvent tone som kan være irriterende dersom du sitter på lesesalen, i senga eller andre stille steder. 
Kjøleeffekten er imidlertid god, og maskinen blir aldri så varm at den blir ubehagelig å ha i fanget. 

Vi kjørte ytelsestestene i PCMark05, og fikk resultatene 1493 på CPU, 2379 på Memory og 2910 på hardisk. 
Sammenligner vi med HP 2133, ser vi at det meste er blitt bedre, med unntak av harddiskytelsen: 

Til de fleste vanlige oppgaver, som surfing på nett, tekstbehandling og lignende, er ytelsesproblemer sjelden synlige. 
Også til musikk og DivX-video og annet med oppløsning på inntil 720P, vil som regel som regel smertefritt. 

Vår test av WMV HD-video i 1080P hakket imidlertid så mye at det var ødeleggende for opplevelsen, men da snakker vi om helt spesielle behov på nåværende tidspunkt. 

Maskinen kommer forresten med Microsoft Works, som er en enkel samlig kontorprogrammer, samt et backup-program fra Roxio, en rekke spill og et program for synkronisering av data mellom denne maskinen og andre maskiner du skulle disponere. 

Batterilevetiden målte vi i to omganger, en gang ved kontinuerlig videoavspilling - som definitivt krever sitt av batteriet, og en gang med minimal belastning. 

Avhengig av hva du bruker PC-en til, vil altså levetiden ligge et sted mellom 2 og 3 timer, noe som er helt ordinært for en maskin med 3-cellers batteri. 

Konklusjon 

Compaq Mini 730 ser bra ut og har et av klassens desidert beste tastaturer. 
Den er lett og tynn, og har oppført seg eksemplarisk de ukene vi har brukt den, i alt fra møtepresentasjoner til underholdning på togturen. 

Litt liten harddisk, litt viftestøy under belastning, og en noe knotete venstre-høyre-museknapp er det vil likte minst. 
Vi kunne også ha tenkt oss litt høyere skjermoppløsning vertikalt, men særlig mer enn 600 piksler er det de færreste mini-PCene som byr på, dessverre. 
