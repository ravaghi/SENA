Nokia E70
Nokia har lenge hatt en forkjærlighet for det vi har kalt SMS-mobilen. 
Men den vendbare mobilen har hele tiden lidd under skuffende funksjonalitet. 
Det er det endelig slutt på. 

For med Nokia E70 har denne litt spesielle modellen tatt et langt steg forbi de litt merkelige telefonene i 6800-serien. 
Nå ser E70 forsåvidt like merkelig ut, men den har blitt betydelig oppgradert og det er tydelig at Nokia prøver å distansere seg fra betegnelsen SMS-mobil. 

Nokia E70 er nemlig den første mobilen vi tester i den nye businessserien til Nokia. 
E-serien, som denne telefonen tilhører, er ment å gjøre for bedriftsbrukeren det N-serien gjør for underholdningsbrukeren. 
En rekke bedriftsoptimaliserte funksjoner, som kontorprogrammer, direkte utskrift, IP-telefoni, e-post og fjernstyring skal få tusenvis av bedrifter til å satse på disse telefonene. 

Se på bildene 

Selv om E70 langt fra er blant de styggeste mobilene, kommer den nok nok heller ikke til å vinne spesiellt mange designpriser. 
Grunnen til det litt merkelig designet er det fullverdige tastaturet Nokia har puttet inn i telefonen. 
Vender man opp nummertastaturet åpenbarer det seg nemlig et vanlig tastatur som deles i to av skjermen. 
Egentlig ganske vanskelig å forklare. 
Se istedet på bildene under. 

Nokia skal imidlertid ha ære for å ha lagt til egne taster for Æ,Ø og Å. 
Utformingen av tastaturet er bra og kvaliteten på tastene er god. 
Tastaturet fungerer i det store og hele ganske så utmerket. 
Etter et par tekstmeldinger/e-poster er man faktisk så godt som utlært og da går det veldig greit å bruke mobilen til å skrive lengre tekster med. 

Materialene som er brukt i Nokia E70 gir også et ganske eksklusivt inntrykk, noe som gjenspeiler seg ganske godt i fargene. 
Størrelsen (117 x 53 x 22 mm og 127 gram) er imidlertid ikke bare enkel å ha med å gjøre. 
Men de aller fleste i målgruppen til denne mobilen bryr seg nok ikke om det, da de istedet setter pris på hva størrelsen betyr for kvaliteten. 

Bra for business 

Vi har lenge skrytt av Nokias toppmobiler, som har operert med skjermer på 320 x 240 punkter, og som kan vise 262 144 farger. 
E70 dunker imidlertid disse ned i støvlene. 
Med 416 x 352 punkter og 16,7 millioner mulige farger sier det seg selv at denne mobilen har en av de lekreste skjermene vi har sett. 
Nytten av en slik god skjerm kan ikke vektlegges nok på en proff mobil. 
For skal man jobbe med dokumentene i e-posten man har mottatt trengs det ganske stor oppløsning for å se hva som foregår. 

E-post er som seg hør og bør suverent ivaretatt i denne mobilen. 
Oppsettet er uhyre enkelt via den medfølgende veiviseren og i løpet av ett minutt begynner meldingene å strømme inn. 
God Exchange-støtte, samt støtten til andre viktige e-post-/meldingssystemer (blant annet Blackberry) gjør at de aller fleste bedrifter verden over kan ta denne mobilen i bruk. 

Nokia E70 er også utstyrt med en rekke andre avanserte funksjoner. 
Blant annet muligheten til IP-telefoni via bedriftens telefonsentral, samt fjernstyring fra IT-avdelingen på kontoret. 
Sistnevnte vil hjelpe bedrifter med mange ansatte eller viktig informasjon, siden man kan både fjerninstallere programmer og sperre telefonen fra kontoret. 
Vi har imidlertid ikke fått mulighet til å teste disse funksjonene siden dette krever utstyr vi ikke har tilgjengelig. 

Men til den daglige bruken er det basisfunksjonene som teller. 
Blant annet kontorprogrammene, som lar deg se og redigere flere av de aller fleste kjente dokumentformatene direkte. 
I tillegg følger det også med en rekke andre programmer, ikke minst vår favoritt WorldMate, som vi mener bør obligatorisk for forretningsreisende. 
Her får man tidsoversikter, værmeldinger og valutaomregning i én enkel pakke. 

Mobiltelefonen har også det som trengs av datakommunikasjonteknologi innebygd. 
3G, EDGE og WLAN støttes. 
Det samme med Bluetooth og USB (1.2 via Pop-port). 
Nettleseren er et kapittel for seg, men den har vi skrevet mye om tidligere (se her og her). 
Synkronisering fungerer selvsagt helt smertefritt, med enkel overføring av dokumenter og bilder, samt synkronisering av Outlook-informasjon. 
Alt i alt gjør dette Nokia E70 til den mest komplette forretningsmobilen vi har hatt i hendene hittil. 

Men dårlig showbiz 

Derimot sliter den litt når det kommer til underholdning. 
Kanskje ikke så overraskende, med tanke på hvem telefonen er laget for. 
Allikevel er den faktisk utstyrt med et kamera med oppløsning på to megapiksler. 
Kvaliteten er ganske bra og fungerer bra nok til å ta illustrere eventuelle problemer med kommer over i hverdagen, men noen digitalkameraerstatter er det ikke. 

Musikkmessig har også Nokia E70 en del å gå på. 
Den støtter riktignok både MP3 og AAC, i tillegg til å ha god lyd. 
Derimot mangler den radio, samtidig som håndfrisettet er nær ubrukelig til musikk. 
Vi kunne også ønsket oss mer minne. 
64 MB internminne og et medfølgende 64 MB miniSD-kort holder knapt nok til alle applikasjonene, e-posten og dokumentene vi vil ha inn. 
Skal man ta en masse bilder og legger over MP3-filer er det bare å investere i et digert minnekort med en gang. 

Akk så nærme... 

Batterilevetiden er heller ikke bra nok på denne mobilen. 
Den virker riktignok marginalt bedre enn på flere av de andre Nokiaene vi har testet i det siste, men dette kan være innbilning. 
For med tung bruk av e-post og annen datafunksjonalitet blir det ofte tomt på batteriet. 
Men er man aktiv mobilbruker i 2006 bør man jo være klar over at batterilevetiden må man uansett slite med og at lader er viktig å ha lett tilgjengelig. 

Selv om dette kanskje ikke er den telefonen undertegnede ville brukt sine hardt oppsparte penger på (koster rett i overkant av fire tusen kroner) er dette uansett en mobil vi ikke vil nøle med å anbefale for de som trenger en avansert mobil i jobben. 
Funksjonaliteten er meget bra, skjermen en drøm, tastaturet fungerer ypperlig og lydkvaliteten ved tale er utmerket. 
Hadde batteriet vært litt bedre kunne det gått helt til topps for Nokia E70. 
Nå hviler den rett under terningkast seks. 

Tekniske data for Nokia E70 
