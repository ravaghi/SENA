Pelle Politibil på sporet
Trygg spenning for de aller minste. 

Norsk animasjon blir stadig bedre, noe Pelle Politibil på sporet er et bevis på. 
Den tekniske kvaliteten er god, noe jeg spesielt ser på hår, vann, billakk og løvverk. 

Regissørene Rasmus A. Sivertsen og Rune Spaans er også flinke til å fortelle en historie myntet på de minste barna, uten at det blir kjedelig for eldre seere. 

Dette er kanskje søtt og ufarlig, men også ganske morsomt og spennende, med et politisk korrekt miljøbudskap i bunn. 
3-5-åringene vil like dette! 

Dyr forsvinner fra park 

Denne gangen oppdager Pelle Politibil at noe skummelt er på gang i den nyåpnede Ørneparken. 

Flere av dyrene forsvinner, og sammen med Oda 
Oter starter han en etterforskning som vanskeliggjøres når hans politikollegaer blir betatt de to kvinnelige mistenkte! 

Dessuten må de ta vare på ørneungen Pjusken, for uten ørner må Ørneparken stenges. 
Det har nemlig kronprinsessa sagt! 

Pelle Politibil er fremdeles en barnevennlig filmhelt, opplagt og energisk stemmelagt av Robert Stoltenberg. 

Pelle er som kjent en folkevogn boble, med snille runde kurver og et blidt frontparti. 
Som kjøretøy på fire hjul er det selvsagt begrenset hva han kan og ikke kan gjøre, men filmskaperne er oppfinnsomme i hvordan Pelle kan bevege seg og bruke bilens funksjoner til å redde dagen. 

Av og til er en vipp med støtfangeren nok. 

Fine naturdetaljer 

Qvisten Animation har selvsagt verken ressursene eller maskinparkene til store studioer som Pixar, Dreamworks Animation eller Sony Animation, men makter å gjøre dette mer enn godt nok. 

Omgivelsene 
Pelle beveger seg i, den flotte Ørneparken, er et stort og godt animert område, med friske farger og fine naturdetaljer. 

Kun noen av figurene virker litt plastikkglatte, ellers er kvaliteten flere hakk over den serieproduserte tegnefilmen man gjerne ser på TV. 

Pelle Politibil på sporet pløyer kanskje ikke ny mark, men er en solid spenningsfilm for småttinger. 

Den har nok ikke så mye å tilby de voksne som følger ungene på kino, men den har noen elementer av humor som voksenverden kan relatere seg til. 

Mye av dette kommer fra dialogen og gode stemmer fra blant andre Robert Stoltenberg, Pernille Sørensen, Hege Schøyen og Bjørn Sundquist. 
Og animasjonen holder høyt nok nivå til at filmen er pen å se på. 
