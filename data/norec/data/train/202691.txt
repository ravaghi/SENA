30"Apple Cinema Display 

Apple tilbyr også en helt enorm skjerm og den har i tillegg både et griselekkert design og et par småinteressante løsninger. 
Vi har testet. 

Apple har tilbudt til dels avanserte skjermer både av CRT og LCD-typen i årevis, men de har ikke altid vært mulige å bruke sammen med PCer. 
Den nyeste generasjonen LCD-skjermer bruker derimot standard grensesnitt i form av DVI. 
Derfor passer de like bra til PCer som til Mac'er - forskjellene hos maskinvareplatformen er jo dessuten nesten forsvunnet. 

LES OGSÅ: 

Modellserien som Apple tilbyr har vært på markedet siden 2004, men holder fremdeles stand. 
Selv om spesifikasjoner i store trekk er de samme og designet uforandret, har det skjedd ting på panelsiden og på øvrig elektronikk i skjermene. 
Derfor er dagens skjermer vesentlig bedre enn de var ved lansering, dessuten har prisene falt vesentlig. 

Vi testet 23-tommeren i 2004, testen finner du her. 

Gedigen 

30-tommeren er nesten lattelig stor, andre skjermer blir dverger i forhold. 
Oppløsningen er på hele 2560 x 1600 punkter. 
Designet er det samme som hos de mindre skjermene på 20 og 23 tommer, med en børstet aluminiumsramme rundt panelet og Apple-hvit plast i endene. 

Tilkoblingen skjer med en multikabel som er festet i skjermen og ender opp i en kvast med forskjellige kontakter. 
Disse er dual-link DVI, FireWire 400 og USB 2.0 til til Mac eller PC for de to hub'ene bak på skjermen pluss tilkobling til den eksterne strømforsyningen. 
Med en eneste kabel fra skjermen reduseres kabelspaghettien, dette er i god Apple-tradisjon. 

Men her synes vi at det dukker opp en svakhet ved det rene og elegante designet. 

Problemet er foten. 
Den er bare en vinklet metallplate som er hengslet bak på skjermen. 
Dermed er det bare mulig å variere vinkelen på skjermen, justering av høyde eller å dreie den til sidene er ikke mulig. 

En så stor skjerm blir derfor litt for høy med denne foten, etter vår mening. 
Det blir som å sitte på første benk på kino. 
Dell-skjermen av samme format har en langt mer fleksibel fot, og kan senkes slik at nedre skjermkant ligger nesten helt nede på bordplaten. 
Det er langt mer behagelig for nakken. 

Betjening 

Skjermen har tre knapper som styrer av/på og +/- for lysstyrken. 
Justeringsområdet er beskjedent, ment for å kompensere for varierende mengde lys i arbeidsrommet. 
Det er med andre ord ikke mulig å skru seg bort på denne skjermen. 

Bildekvalitet 

Apple har gjort en god jobb med dette panelet, det er ikke bare stort, skjermen leverer også en glimrende bildekvalitet. 
Betraktningsvinkelen er oppgitt til 178 grader og det er ikke bare på papiret. 
Overgangen fra betraktning fra topp til midt på er også uten graderinger. 

Fargedynamikken er i den øverste klassen, bildene gjengis strøkent over hele skalaen. 

Etterslepet er marginalt, og uten mørke skyggeefekter i kontrastfargen. 
Video og bevegelig grafikk fungerer utmerket. 
Det kreves selvsagt et skjermkort med kraft for å drive denne skjermen, vi brukte et 7900-basert kort for anledningen. 

Konklusjon 

Denne skjermen er Apples flaggskip og er beregnet på profesjonelle brukere til grafisk design, bilderedigering, video og musikk. 
Den leverer topp ytelse til disse formålene, til en pris som ikke er avskrekkende i profesjonell sammenheng. 

For privatbrukere er den i overkant prismessig og i størrelse, men for den sanne entusiast koster den ikke mer enn en liten del av det mange bilkjøpere spanderer på ekstrautstyr uten å blunke. 
Og en skjerm overlever gjerne 3 generasjoner PC eller Mac. 

Så har du plass og penger så kjøper du... 
