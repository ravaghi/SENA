Unik og gåtefull
Regi: 
Andrei Zvyagintsev. 
Med: 
Valdimir Garin, Ivan Dobronravov, Konstantin Lavronenko. 
Russisk drama. 
11 år. 

Sterkt og foruroligende om far og to sønner på besynderlig reise i film med mange lag, «russisk» sjel, stringent form og mange hemmeligheter. 

I fjor vant den Gulløven i Venezia, til sammen har den utløst det rene prisras på sin festivalferd over verden. 
Det er nesten utrolig at denne enkle, men innholdsrike film er laget av en debutant i spillefilm. 
Men med solid og lang bakgrunn i faget. 

For dette er en film av det sjeldne slag som i sin enkle fortelling gjemmer hav av muligheter. 
Den kan - muligens - være et bilde på Russland. 
Eller handle om den arketypiske kamp to sønner og en far imellom - med drag fra bibelhistoriens Kain og Abel. 

Eller den ses rett og slett som den fremstår: 
En fortelling om en far som bare plutselig er tilbake, etter 12 års fravær. 
Og umiddelbart gir seg av sted igjen - nå med sine to himmelfalne sønner - på en fisketur med tiltagende gnisninger. 
I et åpent og nordlig, stadig tåkelagt landskap. 
Der far også har annet, aldri avslørt ærend. 

Hvordan man enn ser den, er den full av gåter. 
I det hele tatt: 
«Det ufortalte» er vesentlig i «Tilbake». 
Ett stort mysterium får tilskudd av mange små, som alle henger sammen. 

Det er som en reise i sinnets irrganger - og det er kanskje akkurat hva den er. 
Ser man den som et bilde på dagens Russland - det høyst ambivalente forhold til en brutal, lenge fraværende «far» - gir det ytterligere dimensjon til filmen. 

Valget er vårt. 

Åpningsscenen blir stående billedsterkt igjen på netthinnen - genial i sin tredoble funksjon som enkeltepisode, som varsel om det kommende drama og som oppvekstopplevelse av universelt, evig gyldig slag. 

Alt henger sammen i «Tilbake». 
Også dens gåter. 
Som derfor aldri irriterer mer enn de åpner, vekker og beriker. 

ELLEN MARGRETHE SAND 
