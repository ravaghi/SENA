Stiv julefilm
«Da nissen falt ned fra himmelen» er middelmådig barne-TV på kino. 

FILM: 
Det går lenge mellom hver gang en tysk julefilm for barn sniker seg inn på norske kinoer, og når det først skjer, må vi kunne anta at man byr på noe utenom det vanlige. 
Dessverre er antakelsen feil. 
«Da nissen falt ned fra himmelen» hadde tysk premiere for to år siden og hører hjemme som julekalender på barne-TV, der den ville blitt betraktet som en gjennomsnittlig produksjon på lavt budsjett for de minste. 
Betaler man kinobillett, må man forvente noe mer påkostet og gjennomført enn dette. 

Mye rart 

Ben (Noah Kraus) har flyttet til en ny by fordi far har mistet bankjobben. 
Mor har åpnet konditori og det er to uker til jul. 
Ben blir mobbet av noen tafatte gutter på skolen, men blir venner med julenissen. 
Ah, jeg glemte å nevne at filmen starter i himmelen et sted, der Nikolas Julebukk (Alexander Scheer) er blitt utstøtt av Det store julerådet, en Harry Potter-aktig gjeng med skumle voksne. 

Julebukk, som er en krysning av Ole I'Dole og høydehopper Patrick Sjöberg, setter seg i sin knirkete campingvogn og farer nedover fjellet, men blir forfulgt av agenter på snøscootere som ser ut til å være hentet fra en gammel James Bond-film. 
Julebukk faller ned fra himmelen og lander like ved Bens skole. 

Alver og engler 

Regissør Oliver Dieckmann forsøker seg på animerte effekter, men må ha fulgt en oppskrift fra filmens barndom: 
Julebukk har noen minivenner, alver og engler, men fusjonen av skuespillere og animerte figurer kunne vært smidigere, for å si det mildt. 
Og da har jeg ennå ikke nevnt de enorme nøtteknekkermennene som kommer stabbende på stylter. 

Filmen er bygget på den bestselgende barnebokforfatteren Cornelia Funkes roman fra 2004, som jeg vil tro virker mindre kunstig og klønete sydd sammen enn filmversjonen - som dessuten er en halvtime for lang. 
