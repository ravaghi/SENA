Justin Bieber har ingen grunn til å si «Sorry»
Bieber er tilbake på sporet med en presisjon NSB bare kunne ha drømt om. 

SINGEL: 
I ly av noen utskeiende måneder med god, gammel drittunge-oppførsel, var det nok mange der ute som håpet på Justin Biebers bortfall for et års tid siden. 

Slik skulle det derimot ikke gå, og etter et 2015 i sin hule hånd, er det egentlig bare å henge seg med på toget. 
Lokomotivet Justin Bieber er nemlig tilbake på sporet med en presisjon NSB bare kunne ha drømt om, og er på vei mot Oslo i full fart. 

Med årets gigantlåter «Where Are Ü Now» og «What Do You Mean» oppfylte den 21 år gamle superstjernen de musikalske forventningene etter flotte «Journals» (2013), og har skapt en skyhøy standard for sitt kommende fjerdealbum «Purpose». 

Skal vi tro av dagens andresingel «Sorry», ligger alt til rette for at skiva blir en svært catchy affære. 

I likhet med nevnte «What Do You Mean», er Bieber også her i det tropiske humøret, men igjen uten å falle inn i det cheesy soundet fra trope-housen som har inspirert ham. 

Dette er musikk man skal danse til - ikke bare nikke på hodet av. 

Med Skrillex på beaten har man denne gangen hentet takten fra Puerto Ricos grisete reggaeton, som i produsentens fingre blir gjort om til en oppdatert og sjarmerende versjon av den ofte utskjelte, karibiske musikksjangeren. 
Fargelagt av det fløyteaktige stemme-samplet vi husker fra «Where Are U Now», og hovedpersonens fine vokalarrangement som setter seg rett i hodet. 

Ikke helt den samme smash-hiten som «What Do You Mean» i mine ører, men garantert en ny listetopp og dansegulvfavoritt fra Justin Bieber. 
