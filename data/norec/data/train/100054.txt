Rokia Traoré - «Tchamantché»
Sterke sanger om kjærlighet. 

Rokia Traoré fra Mali er en av Afrikas store sangere, hele tiden på søken etter å fornye sitt uttrykk. 
Denne gang har hun latt seg fascinere av lyden i en gammel Gretsch-gitar, en gitar forbundet med utøvere som Chet Atkins og George Harrison. 
Fortsatt vil nok mange plassere uttrykket innenfor verdensmusikk, men hun beveger seg i et landskap som nærmer seg både blues og en genreåpen singer-songwriter tradisjon. 
Hun synger lavmælt, til tider som en hvisken i øret og skaper en intim, hypnotisk atmosfære. 
Lydbildet er sparsomt og dristig, med antydende bruk av elektronikk. 
Rokia Traoré leverer et sterkt låtmateriale og bringer lytteren inn i et musikalsk rom det er godt å være i. 
Blant høydepunktene er «Zen» og den livsglade kjærlighetssangen «Aimer». 
Som skjult ekstramateriale er en neddempet, jazzete versjon av Billie Holidays «The Man I Love». 

CARL PETTER OPSAHL 
