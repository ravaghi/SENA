Død over DJ-en
En av verdens viktigste rappere blir forvirret og lar verdens mest irriterende DJ ta over det som skal være årets rapkonsert. 

Det er ikke ofte at trøndere kan skilte med det som på papiret er årets rapbooking. 
Men nå på sensommeren 2012 stiller altså Pstereo-gjengen med rapkonserten som jeg har gledet meg mest til siden de slapp nyheten om at Mississippi-artisten skal opptre. 

Da trodde jeg at dette var begynnelsen på en sinnsvak urban bookingrunde fra trønderne, men der kunne jeg ikke ha tatt mer feil. 
Big K.R.I.T på Pstereo anno 2012 er kanskje – i så fall ikke langt unna – den klareste token sett i sammenheng med andre musikkfestivaler i Norge. 

Men nok om det. 
Big K.R.I.T, noe og tjueåringen fra sørstatene, har virkelig imponert meg med teip-utgivelser før årets debutalbum Live From The Underground som slo meg i trynet så hardt at den fremdeles står som den feiteste utgivelsen gitt ut i rapsegmentet så langt i år. 

Han har altså gjort seg særs viktig, før jeg har sett ham spille en eneste konsert. 

Men så var det å overføre Krittys betraktninger fra sørstatene til et publikum som mer eller mindre har et minimalt forhold til rapperen. 
Det er en selsom oppgave, og når det tydeligvis funker dårlig, er det én vei ut – prate om festing. 

K.R.I.T mister grepet om hvorfor han egentlig er her, og jeg mister grepet fordi verdens verste DJ overdøver, skriker høyt for å skape stemning, og gjør skam på mye av Krittys ellers nydelige materiale – han avslutter linjene til rapperen. 
Om det er planlagt eller ikke, er usikkert. 
Det som til gjengjeld er sikkert er at det er like feil som når K.R.I.T forsvinner i ti minutters tid for la hans middelmådige DJ scratche middelmådig og spille backpacker-rap. 

Selv om rapperen virker som en sjarmerende fyr og gjør halvanstendige fremføringer av “Hometown Hero”, “What U Mean” og “Money On The Floor”, soper han opp restene med energiske “Yeah Dats Me” før han avslutter med “I Got This” og stikker fra scenen etter å ha vært der totalt 35 minutter. 

“Ka du syns?”, spør en kompis. 
“Middels”, sier jeg. 
“Men … vi får itj oppleve så mang rapkonserta her i Trondheim, sjø. Æ kost mæ”. 
Det gjør for så vidt mange av de fremmøtte som gir K.R.I.T en takknemlig tilbakemelding når han selv virker forvirra over det hele. 
