Grant Lee Phillips:«Nineteeneighties» 

(Cooking Vinyl) 

Coverlåter med umiskjennelig Grant Lee-signatur. 

Som tittelen antyder, har Grant Lee Phillips gått en smule tilbake i tid og modig plukket favorittlåter fra folk som blant andre The Smiths, R.E.M., The Cure, Pixies, Joy Division og Nick Cave. 
Det er dristig fordi dette dreier seg om låter og artister som i utgangspunktet allerede har en svært sterk personlighet. 

Likevel berger Phillips seg helskinnet gjennom platen, nettopp fordi han selv også har denne personlige signaturen over alt han gjør. 
Det er ikke akkurat lyse sanger, dette her, men i Phillips' dvelende, velkjente arrangementer blir melankolien faktisk ikke så dyster som i mange av originalene. 

ANBEFALT KJØP: 
«The Eternal» (Joy Division), «Under The Milky Way» (The Church), «Last Night I Dreamt That Somebody Loved Me» (The Smiths) og «Boys Don't Cry» (The Cure). 
