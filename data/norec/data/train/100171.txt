Natasja:«I Danmark er jeg født»
Reggae / hiphop(Playground) 

Sprelsk tilstandsrapport fra danske gater. 

Natasja (Saad) - med dansk mor og sudansk far - døde i en bilulykke på Jamaica i fjor sommer, bare 32 år gammel, men mottok fire danske Grammy-priser post mortem for dette albumet, hvor hun blander besk samfunnskritikk med oppbyggelige sanger for sine medsøstre, som for eksempel i «Fi er min» - en mildt sagt direkte oppfordring til å være stolt av, og passe på, sitt eget kjønn. 
I det hele tatt har Natasja en ram og rå vinkling på tekstsiden som ikke er dagligdags i nordisk hiphop. 
Samtidig kan stemmen hennes være laidback og behagelig i det ene øyeblikket, men frese spyttende i det neste. 
Hennes urbane hiphop er klart inspirert av jamaicansk reggae, og Natasja er i stand til å toaste som en mitraljøse, om det er det som må til. 
En på alle måter fascinerende og deilig dansbar plate fra en stemme som dessverre er borte for alltid. 

ANBEFALTE KJØP: 
«Ildebrand i byen», «Fi er min», «Gi' mig Danmark tilbake» og «Timerne går». 
