Fenomenal melodifestival
In Flames ga publikum tre lag gåsehud i Bergen tirsdag kveld. 
Minst. 

In Flames har de siste årene vokst til å bli det største metalbandet i Skandinavia, i takt med at svenskene har blitt stadig mer melodiøse og tilgjengelige. 
Vanligvis spiller In Flames på svære scener eller på festivaler, men denne uken gjør de skjeggete herrene tre utsolgte klubbkonserter i Norge. 
Gårsdagens konsert var den første In Flames har gjort i Bergen på lenge, og det var tydelig fra start til slutt at både band og publikum har ventet på dette vakre møtet i natten. 

Stemningen i salen både før, under og etter konserten er noe av det mest hengivne jeg har sett på lang tid. 
Foran en lekker scenografi med kunst fra siste albumcover Sounds Of A Playground Fading, med to svære lysrigger på hver sin side av scenen, leverte In Flames en konsert som vil bli husket på vestlandet. 
Stemningen settes umiddelbart med gode gamle "Embody The Invisible", via unison allsang på "Trigger", til en formidabel avslutning med "Deliver Us", "The Mirror's Truth", "Take This Life" og "My Sweet Shadow" halvannen time senere. 

Det er faktisk vanskelig å finne spesifikke høydepunkt. 
Hele settet til In Flames sprutet av profesjonalitet, blandet med en jovial fremtoning som gjør at det hele ikke på noen måte virket innstudert. 
Lysmannen jobbet like hardt som bandet på scenen, og badet både band og publikum i vakre lysvariasjoner. 
Vokalist Anders Fridén var det naturlige samlingspunkt der han mellom låtene viste både takknemmlighet til fansen, og krav om at folk skal følge med og ikke stå med nesen inn i film-funksjonen på smart-telefonen sin. 
Flere fans fikk dog filmatiske minner for livet da de fikk lov til å filme fra scenen samtidig som bandet spilte. 

Jeg fikk oppleve et vakkert og etterlengtet møte mellom fans og band i går kveld. 
Forrige gang jeg så In Flames holdt de på å svi av hele Kvinesdal på Norway Rock Festival med et voldsomt pyro-show. 
I går kveld var det ingen flammer, men desto bedre stemning da musikken stod hundre prosent i fokus. 
In Flames knuser de fleste andre band i rocken på det meste, og de som ikke merket at de hadde tre lag med gåsehud da hele salen hoppet på "Only For The Weak" må ha inntatt en smule for mye alkohol. 

I kveld spiller In Flames på Folken i Stavanger, og fredag er det Samfundet i Trondheim som skal få oppleve moderne metal i eliteklassen. 
Begge konsertene er utsolgt for lengst, og har du billett er det bare å begynne å telle minutter. 
Som utenforstående var konserten i Bergen en stor opplevelse. 
Som fan må det ha fortont seg som en eneste lang fest. 

Et aldri så lite nikk går også norske Overthrows vei. 
Urørt-finalistene fra Tasta i Rogaland spilte oppvarming for In Flames, og blir stadig bedre på scenen. 
I går fikk bandet spille sin rifftunge metal foran flere hundre tilskuere, og med låter som "Woolgatherer" og "Octoskulls" fikk Overthrow raskt publikum på sin side. 
Arven etter Kvelertak er i trygge hender på et band som fremdeles har mye å lære, men som lærer kjappere enn de fleste 
