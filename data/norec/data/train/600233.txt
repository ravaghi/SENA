Fucking Paris
Drama 

Frankrike 2014 

Regi og manus: 
Céline Sciamma 

Skuespillere: 
Karidja Toure, Assa Sylla, Lindsay Karamoh, Marietou Toure, Idrissa Diabate, Simina Soumare, Cyril Mendy, Djibril Gueye 

Aldersgrense: 
11 år 

Egnethet: 
Ungdom/Voksen 

16 år gamle Marieme lever i en av Paris' nedslitte, grå forsteder. 
Hun har en skummel storebror, to småsøstre hun føler stor omsorg for og en mor som alltid må jobbe for å få det hele til å gå rundt. 
Når Marieme ikke kommer inn på videregående, begynner hun å henge med en småkriminell jentegjeng. 
Snart ser vi henne forvandle seg fra forsagt fjortis til tøff byvanker. 

Filmens problemstillinger er allmenngyldige. 
Det handler om å vokse opp og finne sin vei i livet. 
Men her er alt satt på spissen: 
For Marieme — spilt med utsøkt følsomhet og troverdighet av ukjente Karidja Toure - står valget mellom giftemål og vaskejobb eller prostitusjon og dopdealing. 
Ingen av transformasjonene hun går gjennom kan fjerne det sørgmodige uttrykket i øynene hennes. 

«Girlhood» er en alvorlig film, men dyster blir den likevel aldri. 
Den minner vel så mye om «Fucking Åmål» som om «La Haine». 
Noen sekvenser - som når gjengen danser til Rihanna - nærmest syder av pur, magisk ungdom. 
Andre er intime, ettertenksomme og svært bevegende. 
Og ingenting føles noen gang skrevet eller spilt. 
Det er som om et kamera bare er blitt droppet ned blant noen ekte, spill levende mennesker og lar oss oppleve alt de opplever. 
