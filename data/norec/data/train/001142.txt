Slaver av solen
Enslaved, Hovescenen 

Norsk ekstremmetal av topp internasjonal klasse, men det var ikke en seig, progressiv metalmesse Hovefestivalen trengte ved starten av kveld tre. 

Enslaved er bortimot et klassisk band på den norske metalscenen. 
18 år etter den spede starten i Haugesund møtes de med respekt hvor hen i verden de kommer. 
Akkurat hjemme fra en USA-turné som support for Opeth, ble de møtt som noe bortimot folkehelter av Radioresepsjons-publikummet tidlig onsdag ettermiddag. 
Da skal vi ikke henge oss opp i at den akustiske opptredenen der var noe av det mer ubrukelige som er levert fra en norsk scene i 2009. 
For noen timer seinere var Grutle Kjellson, Ivar Bjørnson og de andre i sitt rette element. 
Klassisk metal i Enslaved-tapning dundret utover Hove-sletta i form av låter som ”The Watcher”, ”Fusion of Sense and Earth” og “Return to Yggdrasill”. 
Det var doble basstrommer, synthtepper, gitarsoloer, tung Sabbath-riffing, progressive brekk og black metal-vokal. 
De episke oppbygde låtene er imponerende og som et kollektiv av instrumentalister er Enslaved topp vare. 
Men det er noe med tid og sted. 
For der et litt, daft solbadende publikum på dette tidspunktet i festivalen kunne trengt en energisk upper cut, får de en alvorlig messe og mørke formaninger. 
Det er som Grutle og Ivar skjønner det selv også, for både vitser og gåter dras fram for å muntre opp publikum. 
Det hjelper selvsagt, selv om vitsene er lavkomikk på hittil ukjent lowbrow-nivå. 
Forhåpentligvis er Enslaved tilbake på Hove ved et seinere høve, men da en mørk natt inne i skogsamfiet. 
