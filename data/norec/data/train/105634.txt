Dødens dans
Den tredje av «Step Up»-filmene kommer i 3D, et smart triks å markedsføre med når man har gått fullstendig tom for ideer på innholdsplanet. 
Her møter vi gatedanseren Luke, som kanskje ser ut som en glatt, personlighetsløs undertøysmodell, men hjertet hans er godt: 
Fra en gammel lagerbygning tilbyr han husly og treningsrom for New Yorks fattige dansere. 
Sammen utgjør dansecrewet «The Pirates» en familie, men nå må de vinne tidenes største dansekonkurranse for å tjene til husleia. 
«Step Up 3D» er en dansefilm, og du bør forvente null til alle andre aspekter ved filmen. 
Og dansescenene tenderer tidvis mot det imponerende. 

Men det tar ikke lang tid før jeg slutter å bry meg om de mest spektakulære kroppsbevegelser. 
Historien og utførelsen er hjelpesløs hinsides det parodiske. 
Det handler om å «tro på seg selv», «følge drømmene sine», og at «dans kan forandre verden» - det er ikke å overdrive å anslå at 90 prosent av alle linjene i filmen består av denne typen klisjeer. 

Et sterkt plot har aldri vært fokus i en dansefilm. 
Men når hvert ord som uttales får en til å håpe på en fryktelig kneulykke i neste dansesekvens, da hadde det vært bedre om Step Up 3D holdt seg til formatet med imponerende dansefilmklipp på YouTube. 
