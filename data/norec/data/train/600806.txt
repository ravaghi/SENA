Fritt friluftsliv
Sjanger: 
Dokumentar/Eventyr 

Land: 
Norge 2014 

Regi og manus: 
Inge Wegge, Edda Grjotheim 

Medvirkende: 
Inge Wegge, Markus Wegge, Håkon Wegge 

Musikk: 
Erlend Elvesveen 

Aldersgrense: 
Tillatt for alle 

Egnethet: 
Ungdom/Voksen 

Brødrene Wegge — Inge (28), Markus (26) og Håkon (21) - er interessante representanter for det unge, moderne Norge: sympatiske, oppegående og mer enn villige til å ofre alt de har for drømmene sine. 

Og drømmen er å surfe der ingen har surfet før. 
Bjørnøya ligger innenfor Arktis, har verken havn eller flyplass og er det meste av året fullstendig ubebodd. 
«Det er som å ha sin egen planet,» som Inge sier. 

Brødrenes dokumentar derfra kan ses både som en eneste lang «selfie» og en «non-budget»-ekstremsportfilm. 
Mest av alt er den likevel «feelgood» så det holder. 
Med sine stort sett håndholdte kameraer har de tre fanget noen virkelig spektakulære øyeblikk. 
Hvor vanvittig det enn kan virke å kaste seg ut i ishavet med snøføyken drivende om ørene, ser det ingenting om ikke livsbejaende ut. 

Selvsagt er ikke alt bare lek og moro. 
Men det som er av gnisninger, dramatikk og etisk refleksjon 
- Inge har reist fra sin gravide kjæreste for å være med på dette - får aldri overskygge Det store eventyret. 
Og når de alltid like entusiastiske, energiske og miljøbevisste karene tar seg tid til å rydde strendene for ilanddrevet søppel, er det umulig å ikke tenke at det må være håp for ungdommen, tross alt. 
