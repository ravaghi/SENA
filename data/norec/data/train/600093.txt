En for gutterommet
13 år etter "Pitch Black" og ni år etter "Riddicks krøniker", er den evige rømlingen Richard B. Riddick (Vin Diesel) nok en gang strandet på en ugjestmild planet. 
Denne ser ut som Finnmarksvidda filmet med gulfilter, og dagene går med til å slåss mot eksotiske rovdyr og, vel, overleve. 
Når så to forskjellige gjenger med dusørjegere dukker opp, begynner en katt og mus-lek som til forveksling ligner den vi så i film nummer én. 

"Riddick" er laget på relativt lavt budsjett – Diesel måtte visstnok pantsette huset sitt for å få den finansiert – og det virker til dens fordel. 
I stedet for det heseblesende og spektakulære, går denne for god, gammeldags thriller-aktig spenning. 
Sammenlignet med de virkelig store "blockbuster"-filmene vi har sett i sommer, føles den nesten intim. 

Filmen er for lang, og den mister energi når den fokuserer på dusørjegerne i stedet for Riddick. 
Men har man først sansen for svett hud, skittent lær, korrodert metall, barske våpen, Vin Diesel og teite one-linere – og det er det mange som har – er "Riddick" gutteromsunderholdning god som noe. 
