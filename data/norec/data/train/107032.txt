Liten film om å leve
Regi og manus: Miranda July. 
Med: 
John Hawkes, Miranda July, Miles Thompson, Brandon Ratcliff, Carlie Westerman. 
Amerikansk. 
Drama/komedie - 11 år, egnet voksne. 

Småpussig og innfallsrik hverdagsmeditasjon fra det definitivt uavhengige Film-Amerika. 

Det er performance- og filmkunstneren Miranda July som står bak, en komet på så mange scener - også i høst på Astrup Fearnley Museet i Oslo. 

«Me and You and Everyone We Know» er da også tilbørlig tiljublet, blant annet med debutantprisen i Cannes i år og publikumsprisen fra Sundance-festivalen. 
Så god er den ikke. 
Men likevel en avgjort godbit for elskere av den litt alternative filmkunst. 

Det handler om små mennesker i små omgivelser, som alle strever med å bli sett - på sitt vis. 
Ettersom den sanne menneskelighet har så ytterst trange vilkår i dagens moderne samfunn, går det på trynet for Julys små mennesker, også. 
Gang på gang. 
Men underveis kan man glede seg over sikre skråblikk, lattervekkende observasjoner og en sann ambisjon om å forsøke å dyrke litt virkelige livsverdier i en forvirret tid. 
