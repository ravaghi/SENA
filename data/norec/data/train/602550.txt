En intellektuell spenningsroman
Krevende bok om ulike religioners syn på reinkarnasjon blir spennende halvveis uti de 550 sidene. 

Den siste spenningsromanen fra Tom Egeland er imponerende spekket med kunnskap, og konseptet i boka «Lasaruseffekten» likner på Dan Browns «Da Vinci-koden». 
Der Browns hovedperson jakter på den hellige Gral, reiser Egelands arkeologiprofessor Bjørn Beltø Vesten rundt for å oppspore «De dødes bok». 

På reisen opplever han selvfølgelig mye skummelt, men ikke så heseblesende beskrevet som hos Brown. 

Det som først og fremst kjennetegner boka til Egeland er de mange avdelingene med teoretiske, teologiske utlegninger. 
Så imponerende som de er, fungerer de likevel som bremser på historien, og en del lesere vil nok dette av disse passusene. 
De krever sin leser, for å si det slik. 

I starten er fortellingen riktignok spritet opp ved at annethvert kapittel skildrer en parallell historie av Bjørn Beltø alene på ei hytte langt inni skogen som skremmes av lyder som tyder på at det er noen der ute, noen som ikke vil ham vel. 

Disse små snuttene gir fortellingen nerve og er samtidig frampek om at alle de teologiske greiene skal munne ut i noe nifst og farlig. 
Heldigvis, får en si. 

Fortellingen blir etter hvert ganske spennende, og teologien tar heldigvis mindre plass. 
Men det er ikke til å komme bort fra at denne boka krever en leser som er opptatt av intellektuelle ting. 

Ikke minst må leseren synes det er interessant å lære hvordan fenomenet reinkarnasjon betraktes i de ulike verdensreligionene og tidsepokene. 
Teksten krever også en viss fascinasjon for fenomenet kodifisering, chifrering, av tekster ved hjelp av tall. 
Dessuten må man ha sans for genetikk og uetiske eksperimenter. 

Her er New Age-greier kokt sammen med faktiske religioners urgamle dødsanskuelser, med vår tids digitalisering og overvåkningsmuligheter, med fanatisme og selvfølgelig med både muskel- og pengestyrke. 

Til å løse opp i floken bruker Egeland en belest, intelligent person som skildres ganske flatt. 
Personskildring er ikke Egelands mest imponerende side. 
Men du verden for en kunnskap han besitter om historie og religion! 

Ikke rart han stadig får spørsmål fra lesere om hva som er sant og hva som er diktning i bøkene. 
Overraskende mye er faktisk sant, skriver han i etterordet. 
