Intens dyreverner med sans for astrologi
En karismatisk og fargerik dyrevenn av et kvinnfolk får litt for mye tid og litt for lite dybde til virkelig å fenge oss med alle sine lidenskaper i «Jaktsesong». 

Jaktsesong 

Originaltittel: 
Pokot. 
Sjanger: 
Drama. 
Nasjonalitet: 
Polen 2017. 
Regi: 
Agnieszka Holland og Kasia Adamik. 
Skuespillere: 
Agnieszka Mandat-Grabka, Wiktor Zborowski, Jakub Gierszal, Patrycja Volny, Miroslav Krobot. 
Lengde: 
2 timer 8 min. 
Aldersgrense: 12 år. 

Å ha et hjerte som blør for lidende dyr i en fjellandsby befolket av macho-jegere, det er ikke bare-bare for en eldre dame med hang til både astrologi og hysteri. 
Men selv om det av og til koker over, greier den pensjonerte sivilingeniøren Duszejko å holde humøret sånn noenlunde oppe. 

Området hun bor i samme med sine to elskede hunder, ligger i fjellene på grensen mellom Polen og Tsjekkia. 
Jaktsesongen foregår omtrent hele året, og da lider Duszejko. 
Men hun får lite og ingen støtte for sine bønner om å skåne dyrene. 
Ikke hos presten, som hun lufter frustrasjonen sin hos, for dyr har ingen sjel. 
Ikke hos politiet, som ikke bryr seg om faunakriminaliteten som blir begått. 
Politisjefen er selv en ivrig jeger. 
I tillegg skygger Duszejkos egen, intense uttrykksform for alle gode argumenter. 

Moralsk utfordrende 

En dag forsvinner begge hundene hennes sporløst. 
Senere blir en nabo funnet drept. 
Flere menn dør, alle var jegere. 
Duszejko har vært i klammeri med dem alle, og havner i politiets søkelys. 
Men hun har sin egen, absurde teori om hva og hvem som står bak. 

Fra isnende hvit vinter til grønn og frodig sommer følger vi Duszejko og snodige bipersoner gjennom livet og naturen. 
Lyssetting, kameraføring og musikk bidrar til en vakker, men foruroligende stemning. 
Sakte, altfor sakte, bygges historien opp mot en løsning som utfordrer både vår tenkemåte og moral. 
Og til slutt har vi fått et litt for gåtefullt portrett av en merkelig, men fascinerende kvinne. 

Halvtime for lang 

Minst en halvtime burde vært luket bort av "Jaktsesong», som blir interessant altfor sent. 
For mange personer og handlingsløp får forløsningen for sent. 

Duszejko, fabelaktig portrettert av Agnieszka Mandat-Grabka, får veldig mye plass. 
Men likevel forblir hennes personlighet og motivasjon for mye av en gåte til at hun virkelig engasjerer. 

Andre kinopremierer denne uken: 
