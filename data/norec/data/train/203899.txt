Norges billigste firehjuls­trekker overrasker!
Og den er nesten uten konkurrenter. 

Det er ikke så ofte vi blir overrasket når vi setter oss i nye biler. 
Ofte vet vi hva som møter oss. 
Suzuki Ignis derimot, er ganske spesiell ... 

Vi begynner med utseendet. 
Japanerne går egne veier, og de minste bilene blir ofte boksete. 
Fronten på Ignis er jo rett og slett litt småtøff. 
Nesten litt retro sportsbil, slik vi så på Honda sin konseptbil i Frankfurt i høst. 

Skrått forfra er den artig også. 
Kraftig markerte skjermbreddere får hjulene til å se større ut, et frekt luftutslipp i underkant av panseret gjør den litt sportslig. 
De smale vinduene likeså. 

Men hva i all verden har de gjort med hekkpartiet? 
Dette ser jo helt for #%&*& ut. 
Vi ser jo at noen har prøvd å få den kul, Med den store karosseriflaten på D-stolpen som sikkert skal få den til å se sportslig ut, sammen med skikkelig overdesignet hekk, får den til å se flaut liten, høy og snål ut bakfra. 

Alle lykter er nå full LED og det lyser helt akseptabelt bra. 
Du har riktig nok ikke noen automatisk nedblending av fjernlysene. 

Inni 

Ok. 
Så har fasongen noen fordeler. 
Det gir plass. 
Faktisk sitter fire voksne bra i denne bilen. 
Da er det riktignok mikroskopisk med plass i baksetene, men til gjengjeld har man faktisk bakseter på skinner, så om ikke alle i familien måler 190 cm, kan man sjonglere mye på plassen. 

Interiøret består av halvkult designet hardplast med artige farger i midtkonsoll og innvendige dørhåndtak . 
Alt er funksjonelt og greit. 
Faktisk imponerer brukervennligheten på infotainmentsystemet. 

Det er delt i fire kategorier og man får faktisk en del info allerede på hovedmenyen, slik som navigasjonsanvisninger, radiokanal, Apple Carpaly og telefon. 
På en del biler, overstyrer Apple Carplay alt annet når du plugger inn ladeledningen. 
Det irritasjonselementet slipper vi her. 

Man kobler seg til enten via bluetooth, AUX, USB eller minnekort. 

På rattkontrollen blar du gjennom seks forhåndsvalgte kanaler dersom de er på skjermen eller gjennom kanallisten dersom du har den oppe. 
Veldig enkelt og greit. 

Kjørecomputeren er også veldig enkel i bruk. 
Kun en eneste knapp på rattet brukes til å kneppe deg gjennom menyene. 
Og når du krysser veilinjer, lysker kjørecomputeren opp i oransje farge. 

Ignis byr på overraskende lavt støynivå i kupeen. 

Men… 
Sittestillingen blir litt merkelig. 
Førerstolen har høydejustering, men den kunne vært bedre å sitte i, men det største problemet er at rattet er altfor langt unna. 
Armlenene er harde og det kjennes på albuene. 

Slik kjører den 

Med tanke på at dette er Norges billigste firehjulstrekker, må vi si det er bra. 
Så lenge man holder seg innenfor norske fartsgrenser, fungerer konseptet bra. 
Prøver du på fart, merker man at motoren blir noe snau og at understellet holder ikke mål. 
Kraftige telehiv svares med skikkelig hopp og sprett, spesielt med hekken, som består av en stiv bakaksel med trommelbremser. 

Vi hadde gleden av å både kjøre bilen på bane og hadde den i skikkelig vintervær. 
Den imponerer på begge områder. 
Driften er permanent via viskosekobling og den har bakkestartassistanse. 

Bakkeklaringen på 18 cm gjør at du kommer deg bekymringsløst frem på dårlig vedlikeholdte veier. 
Man kan delvis slå av antispinnsystemet, men aldri helt. 
Det er kanskje like greit. 
Da kan man komme seg løs på gamlemåten med litt spinning, om man havner i slike situasjoner, men man slipper å utsettes for livsfare i større hastigheter i den korte og høye ekvipasjen. 

1250-kubikkeren på 90 hk og sparsomme 120 
Nm er ikke av den livlige typen. 
Den har rødmarkering på 6200. 
Der vil du aldri være. 
I 80 ligger turtallet på behagelige lave 2200 omdreininger. 
Da er den ikke blant de sterkeste. 
Legger du den derimot opp i 90 ligger den på 2500 og orker å trekke seg opp de fleste motbakker på femtegiret. 

Letthybrid 

Ignis har verdens enkleste hybridsystem. 
Heldigvis tar det liten plass og tilfører svært lite vekt, for dette systemet genererer svært lite strøm. 
Systemet består av en startmotor med generator som forer bilens vanlige batteri med strøm i nedoverbakker og hjelper motoren under akselerasjoner. 
Motoren inngår selvsagt også i start/stoppsystemet. 
Problemet (hvis det er lov å kalle det det) er bare at Ignis er så lett at man sjelden lar bilen trille i nedoverbakkene uten å gi gass. 
På vår 20 mils runde hadde den faktisk ikke generert noe som helst. 

Ikke gratis 

Startprisen er 219.000 kroner. 
Men den er egentlig ikke noe alternativ. 
Da får du ikke en gang DAB+ og du går glipp av LED-lys, hele infotainment-pakka med navi, ryggekamera og Apple Carplay/Mirrorlink, klimaanlegg, fartsholder, varmeseter, det fleksible baksetesystemet, bakkestart og hillholder. 
For å få med dette må du opp i 239.000 kroner. 
Da føler du at du har betalt nok. 

Ignis har egentlig ingen konkurrenter dersom du ser på firehjulstrekk og bakkeklaring. 
Da må man faktisk opp på den langt større Dacia Duster. 
Men de nærmeste konkurrentene er Fiat Panda og storebror Suzuki Swift. 
Begge de to sistnevnte har lavere bakkeklaring. 
