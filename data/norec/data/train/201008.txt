Packard Bell iGo 3481
Den har mange av egenskapene som vi verdsetter ved bærbare PCer, og vi nøler ikke med å kalle iGo 3481 for årets foreløpig største positive overraskelse på bærbar-fronten. 

Vi fikk se de nye iGo-PCene allerede i fjor høst, og har gledet oss til å stifte nærmere bekjentskap med maskinene. 
Vi har tidligere kun testet Packard Bell-maskiner ved noen ganske få anledninger, og det vil være en overdrivelse å si at vi ble spesielt imponert av de tidligere modellene. 

LES OGSÅ: 

Bra utstyrsnivå 

iGo 3481 er utstyrt med en mobilprosessor fra AMD, nærmere bestemt Athlon XP1800+. 
Den tilsvarer en 1,7 GHz Pentium4 mobilprosessor i ytelse under de fleste forhold, i følge våre egne målinger. 
Harddisken er en 30 GB-utgave fra IBM, og maskinen er for øvrig utstyrt med 256 MB DDR-minne som kan bygges ut til 1 GB. 

Dessuten får du en kombinert DVD-spiller/CD-brenner, og en innebygd diskettstasjon sikrer bakoverkompatibiliteten. 

Grafikken besørges av en ATI Radeon IGP320M-brikke, den samme som sitter i blant annet Amilo A fra Fujitsu-Siemens. 
Denne stjeler 32 MB av internminnet i maskinen, slik at de 256 megabytene blir redusert til 224. 

Av tilkoblinger finner du FireWire for høyhastighets tilkobling av eksternt utstyr som DV-kamera og harddisker, 3 USB-porter (dessverre ikke USB2.0), 2 PCMCIA-porter, VGA og TV-utgang, standard seriellport og parallellport, nettverksport (10/100 Mbit) og 56 Kb modem. 
Alt i alt godt med utstyr og tilkoblinger! 
Vi savner som sagt USB2.0 og skal vi være riktig storforlangende, trådløst nett og IrDA (infrarød). 
Maskinen har heller ikke PS/2-port, så skal du koble til mus og tastatur må du bruke USB-versjoner. 

Apple-inspirert 

Selve kabinettet minner unektelelig om de nye Apple-bærbare, sølvgrått med avrundede hjørner og myke linjer. 
iGo er litt mer "stylet", men vi synes at designet er bra, vi. 
Her er ingenting i metall, til tross for at lokket kunne trengt det. 
Det er tynt, gir etter ved belastning, og gir ikke den aller beste beskyttelsen for skjermen. 

Skjermen har for øvrig en oppløsning på 1024x768 punkter. 
Det kunne godt ha vært mer, synes vi, mens mange vil si at XGA er perfekt for en 14,1". 

PCen er for øvrig kompakt, de ytre målene er 325x265x37mm, og den veier nøyaktig 3 kg. 
Dette er innenfor hva vi mener er akseptabelt - selv for deg som er mye på farten. 

Tastaturet har en logisk (klassisk) tasteplassering. 
Tastene er faste, her er ingen skranglelyder. 
Spesialtastene mellomrom og linjeskift er store og lette å treffe. 

Skal vi trekke noe på tastaturløsningen, måtte det være at responsen på tastene ikke er av de beste vi har prøvd. 
Bruker du touch-metoden vil du blant annet merke at du må trykke hardere med lillefingerene enn du kanskje er vant til. 
Om du opplever dette som et problem, vil det uansett neppe vare mer enn dag eller to. 

Under tastaturet finner du en avrundet pekeplate, og mellom høyre og venstre "museknapp" finner du en todelt knapp for skrolling opp/ned. 
Over tastaturet finner du knapper for styring av medieavspiller, samt hurtiknapper for starting av nettleser og epost. 
Her finner du også av/på-knappen. 

Tilkoblingene er logisk plassert bak, på høyre side og i fronten. 
Aller best likte vi at FireWire-kontakten er plassert i fronten, noe som gir lett tilgjengelighet når du skal koble til DV-kamera, MP3-spiller etc. 
Her finner du også tilkobling for hodetelefon og mikrofon, samt hjul for justering av lydnivå. 
Bra! 

De innebygde høyttalerne er derimot ikke fullt så bra. 
De er plassert i fronten, og byr på svært spinkel lyd - der bassen er totalt fraværende. 

Stor programpakke 

iGo 3481 kommer med en lett packardbellisert Windows XP Home Edition (norsk) installert, sammen med en rekke programmer. 
Vi nevner Microsoft Word, Money, Internet Security fra Symantec, Ulead Videostudio (videoredigering), blant mange andre som du normalt må betale ganske mye penger for (se tekniske detaljer for komplett liste). 
Vi, og sikkert mange andre, setter pris på at du får spørsmål om å installere flere av disse programmene de første gangene du starter PCen. 
Ikke alt er like aktuelt å installere for alle. 

Slett ikke verst 

iGo 3481 er meget behagelig å bruke. 
Den scorer bra på ytelsestestene, men grafikkytelsen i 3D er for lav til at PCen vil tiltale de ivrigste spillentusiastene. 
Disse vil garantert bli bedre tilfredsstilt andre steder enn foran iGo 3481. 
Ytelsen er likevel god nok til at du kan spille mange av de nyeste 3D-spillene hvis du går ned på oppløsning og detaljnivå. 

Ytelse i 2D, videoavspilling, kontorprogrammer, musikkavspilling etc er ikke lenger noe stort tema; det løser iGo 3481 og de aller fleste bærbare PCene du finner i butikkene i dag, uten problemer. 

Super-stille 

Det er derimot flere andre egenskaper som gjør iGo 3481 til en av våre absolutte favoritter i denne klassen; en av de viktigste er at den er musestille! 
Kun under de mest krevende scenene i 3D-testprogrammene våre og en sjelden gang innimellom startet viften, som i tillegg er støysvak. 
Man skulle da tro at prosessoren og dermed også PCen ville bli svært varm etter hvert - men det blir den ikke! 
Maskinen er behagelig å ha i fanget selv etter timer i bruk, noe som slett ikke kan sies om alle dens konkurrenter. 
Snodig, men veldig positivt! 

PCen har også andre egenskaper som vi vet å verdsette, og som gjør dette til en "riktig" bærbar PC. 
Vi har allerede nevnt den høyst akseptable vekten på 3 kg, og det skulle også vise seg at batteriet var av den seige sorten. 
Vi startet batteriltesten kl 14 i Oslo, og forventet at den skulle bli ferdig før hjemturen kl 1630. 
Det ble den ikke. 
Vi tok derfor PCen med i bilen, batteritesten gikk fortsat, og vel hjemme kl 1720 viste måleren fortsatt 9% strøm igjen. 
Skjermen ble først svart etter 3 timer og 35 minutter. 
Det er overraskende bra, faktisk blant de aller beste resultatene vi noen sinne har oppnådd med vårt testprogram fra Ziff Davis. 

Konklusjon 

Etter å ha testet en rekke modeller i denne prisklassen, danner man seg en forventning foran hvert nytt møte, og ofte viser det seg at forventningene innfrir. 

Denne gangen tok vi feil. 

Packard Bell iGo 3481 er etter våre begreper en meget vellaget modell med gjennomtenkte detaljer. 
Mest imponert ble vi over det ekstremt lave støynivået og den svært gode batterilevetiden. 

Når maskinen i tillegg yter tilfredsstillende, leveres med mange programmer, ser bra ut og har et høyere utstyrsnivå enn de fleste andre i klassen, er vi ikke lenger i tvil. 
Packard Bell iGo 3481 er vår nye testvinner i økonomiklassen. 

Fra Packard Bell får vi opplyst at modellen selges til 12.999 kroner blant annet i landets Expert-butikker (pr 7. februar 2003). 
