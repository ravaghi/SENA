Dum og deilig
Det holder ikke at Asus Zenfone 5 bare ser bra ut. 

Asus lager flotte PC-er og heftige rutere, men ikke spesielt imponerende mobiltelefoner. 

Dinside har ikke blitt overbevist tidligere, og lar seg ikke overbevise denne gangen heller, med Asus Zenfone 5. 

Denne mellomklassemobilen til rundt 4.500 kroner ser flott ut, men som alltid er det dessverre det indre som teller. 

Og der inne svikter Zenfone 5. 
Spesielt når konkurransen er beinhard. 

Lite gjennomtenkt skjerm 

Zenfone 5 er en stor mobil med en praktisk talt heldekkende 6,2 tommer stor skjerm. 
Vi liker denne trenden, og skjermen i seg selv er fin, men Asus virker ikke å ha tenkt gjennom konsekvensene av en så stor mobil med en så stor skjerm. 

For nei, Asus: 
Du kan ikke bare klæsje en diger skjerm over hele fronten og håpe på det beste. 

Vi kommer borti skjermen i ett kjør når vi prøver å bruke den med én hånd. 
Resultatet blir at vi trykker på ting vi ikke mener, eller ikke får trykt på det vi vil, fordi en annen del av hånden trykker et annet sted. 

Heller ikke «leppa» på toppen av skjermen virker særlig gjennomtenkt. 
Vi har ingenting i mot disse i seg selv, men på Zenfone 5 legger en skygge seg under, og klokka presses så langt ut til høyre at det ser snodig ut. 

Frustrasjoner i kø 

Å låse opp mobilen med fingeravtrykkleseren på baksida fungerer bra. 

Ofte for bra: 
Kommer fingeren borti lenge nok låses mobilen opp uansett om den ligger opp ned, i lomma eller i hånda. 

Enda en kilde til frustrasjon er at to trykk på volum opp-knappen åpner opp kameraet – sikkert en god tanke, men frustrerende for oss som liker å fikle med mobilen i lomma. 

Og både låseknapp og volumkontrollen ligger på høyre side av mobilen, så forbered deg på feiltrykk om det er uvant for deg, også. 

Småplukk, ja, og mye kan sikkert rettes med innstillinger. 
Men alt bidrar til å ødelegge «zen-en» til Zenphone. 

Under middels kamera 

Asus elsker foto, ifølge boksen Zenfone 5 kommer i. 
Men det virker ikke sånn. 

Det mest interessante er mobilens to kameraer bak; ett for vanlige bilder og ett for vidvinkel. 
Å kunne ta skikkelig vidvinkelbilder med mobilen er gøy, men dessverre er det ikke bare brennvidden som skiller kamaeraene. 

Kvaliteten blir nemlig merkbart dårligere i vidvinkelmodus. 
Spesielt i svakt lys, men også i det lyseste solskinn, som du kan se her: 

Vi holdt oss derfor til hovedkameraet. 
Og bildene ble alt fra fine, til rent ut dårlige. 
Vi fyrte av, håpet på det beste, og ble ofte skuffet da blant annet lyse partier ble helt utblåst. 

Her har du et knippe eksempler på både ting som fungerte, og ikke fungerte: 

Prisen på under 5.000 kroner tilsier selvfølgelig at man ikke får det beste kameraet. 
Men her taper Zenfone 5 mot OnePlus 6 i samme priskategori, og da faller Asus sine påstander om å elske foto på sin egen urimelighet. 

Forresten: 
Også kameraet på Zenfone skal være intelligent. 
Men igjen så vi pent lite til dette i bruk. 
Og «forskjønningsfunksjonene», som skal gjøre deg penere i selvportrettene dine, er tvilsomme i både etisk, estetisk og teknisk forstand. 

Gjennomtuklet Android 

Asus Zenfone 5 leveres med Asus ZenUI 5 – Asus sin utgave av Android. 
Og her har virkelig Asus slått seg løs, med endringer i enhver krinkelkrok. 
I motsetning til for eksempel OnePlus 6, som har en langt renere Android-opplevelse. 

I tillegg til klassikere som egne apper for bilder, skylagring, vær og temaer, er Zenfone 5 proppet full av ekstra funksjoner. 

For eksempel hanskemodus, blålysfilter, automatisk fargetemperatur, minnerydding, Asus' meningsløse svar på Animoji kalt Zenimoji, FM-radio for deg elsker ekte radiostøy, lydveiviser, «AI boost» for mer ytelse på bekostning av batteritid og en egen spillmodus for å blant annet opptak av spillingen din. 

For det aller meste synes vi alt dette bare bidrar til rot, uten å utgjøre noen reell forskjell, og uten å utvise noen av intelligensen Asus lover. 
Asus er ikke et programvareselskap, og burde holde seg til det de kan. 

Ikke like rask som andre 

Android-utgaven har også flere små irritasjoner. 
Som når vi trykker på en mappe nederst på startskjermen, og må flytte fingeren til øverst på skjermen for å åpne appene – på en så stor skjerm. 

Om det er den tunge Android-utgaven sin feil vet vi ikke, men det bidrar trolig til at ytelsen til Zenfone 5 er ikke er på topp. 
Trykk på skjermen byr ofte på en liten, men merkbar, ventetid før noe skjer. 

Og selv om både apper og spill for det aller meste går knirkefritt når de først er i gang, merker vi at denne Qualcomm Snapdragon 636-prosessoren ikke er like kraftig som prosessoren til blant annet konkurrenten OnePlus 6. 

Asus kommer med en raskere utgave av Zenfone 5, kalt Zenfone 5Z, som har kraftigere prosessor til en tusenlapp mer. 
Asus burde heller konsentrert seg om én mobil, og gjort den skikkelig. 

Zenfone 5 vs. OnePlus 6 

Selv om vi prioriterer å fortelle om hva vi ikke liker, fungerer Zenfone 5 helt greit i daglig bruk. 
Dette er ikke noen kalkun, og terningkastet vårt er ikke slakt. 

Men har du kommet helt hit, har du trolig skjønt at vi ikke er spesielt begeistret for Asus sin siste mobil. 

Zenfone 5 ser kul ut, med sin heldekkende skjerm, fiffige bakside og pene kanter som kanskje har lånt vel mye fra iPhone. 

Problemet er at Zenfone 5 lover mer enn den holder. 
Som at de «elsker foto», når mobilen beviselig ikke tar spesielt gode bilder. 
Som «doble høyttalere», når den ene er så svak at man knapt hører den. 
Og som heldekkende skjerm, når Asus ikke har tatt seg tid til å få den til å fungere. 

Problemet blir enda større når Zenfone 5 ikke er alene om å ha heldekkende skjerm i mellomklassen. 
Og at mobilens argeste konkurrent, OnePlus 6 til bare 500 kroner mer, gir deg så mye mer for pengene. 

For oss er det ingen tvil om hvilken av de to du burde velge. 
