Toshiba Satelitte L505-141
Dette er en av de utvalgte fra vår sammenligning av bærbare i februar. 

I forrige testrunde av bærbare var det store maskiner i 10.000-kroners klassen som deltok. 
Den omgangen vant Toshiba, med en maskin som hadde flere overbevisende egenskaper. 
Det viste seg dessverre at det oppsto leveringsvansker med akkurat den modellen, og flere har uttrykt både skuffelse og misnøye med dette. 

I februar kjørte vi en ny sammenligning, av maskiner med 16-tommers skjerm og pris på 8000 kroner. 
Har var det to maskiner fra Asus og en Toshiba som ble stemt inn. 

Maskinene fra Asus venter vi stadig på, men Toshibaen vi nå har hatt på benken er det ingen leveringsproblemer med, den selges både av Elkjøp og Lefdal. 

Egenskaper 

¨ Maskinen er blank, sort med diskret striper og må sies å være elegant i utformingen. 
Det er rene linjer og få designpåfunn som ikke har noen funksjonalitet. 
Klistremerkene er på plass, av samme grunn som vi finner klistremerker på rallybiler. 
De kan tas av uten å ødelegge finishen hvis man er forsiktig. 

Skjermen er 15,6 tommer stor, og har en oppløsning på 1366 x 768. 
Det er samme oppløsning som HD-ready TV-er, og fungerer utmerket til både film og de mest vanlige brukerprogrammene. 

Noen vil mene at oppløsningen er for grov, og ville hatt full HD i 1920 x 1080. 
Det finnes, men det koster mer. 
Når det gjelder denne type spesifikasjoner er det en tett kobling til pris. 

Forøvrig er skjermen ok, den har et TN-panel, med de begrensninger dette gir. 
Spesielt på fly kan vinkelen være vanskelig å stille slik at man ser riktige farger og nyanser i de lyse partiene. 

Tastaturet er passe romslig og har flate og glatte topper, med lite merkbart skille mellom tastene. 
Dette er litt uvant til å begynne med, men det tok ikke veldig lang tid å venne seg til det. 
Men vi er ikke helt sikre på om det er slik vi vil ha det. 
Designmessig harmonerer det med resten av maskinen. 

Pekeplaten har ingen kanter, men teksturen er tydelig forskjellig fra områdene rundt. 
Det gir en behagelig følelse og responsen er god. 
Knappene gir god tilbakemelding og er delt på midten, slik vi foretrekker. 

Det er egne knapper for avspilling av mediefiler, de er plassert mellom tastaturet og skjermen. 

Det er også et hjul i front for direkte volumkontroll, av tilsynelatende god gammel analog type. 
Den styrer likevel mikseren i maskinen og er altså ikke analog, men fungerer fint. 

Tilkoblinger 

På venstre side finner vi kontakter for tilkobling av skjerm både med VGA og HDMI. 
I mellom disse sitter nettverkskontakten. 
Videre finner vi en kombinert eSATA og USB-kontakt og minijacker for mikrofon og hodetelefoner. 

På høyre side finner vi åpning til Kensington-lås, inntak for strøm, 2 USB-porter og DVD-brenneren. 

Ytelse 

Maskinen er utstyrt med den nyeste teknikken fra Intel, og vi forventer god ytelse. 
Vi ble heller ikke skuffet, verken under bruk eller i testing. 

Vi har målt ytelsen med PCMark Vantage og fikk disse resultatene: 

6127 PCMarks 3918 Memories 3871 TV and Movies 5078 Gaming 5955 Music 4708 Communication 4858 Productivity 3351 HDD 

Geekbench ga resultatet 4026. 
Til sammenligning klarte en MacBook Pro med Core2 Duo på 2,66 GHz bare 3038 under Windows Vista, og 3577 under MacOS. 

Windows ytelsesindeks ble målt til 5,6 og det var harddisken som var lavest på skalaen. 
Alle de andre målingene; Prosessor, Minne, Grafikk og Spillgrafikk ble målt til 6,7. 
Disken som er "synderen" her er selvsagt fra Toshiba, det er en MK5055GSX som roterer med 5400 omdreininger. 

Batteritiden med kontinuerlig avspilling av HD-video og ingen strømsparefunksjoner var 101 minutter - eller 1 time og 41 minutter. 

Uten aktivitet varte batteriet 182 minutter - eller 3 timer og 2 minutter. 

Maskinen er støysvak, vi la aldri merke til noe støy i det hele tatt under vanlig bruk, verken i kontormiljø eller på hjemmekontoret. 

Konklusjon 

Dette er en elegant og rask maskin, med de viktigste egenskapene på plass. 
Den egner seg godt til generell bruk og oppleves som en kraftig maskin med svært god respons. 

Det er spart inn på skjerm og tilkoblinger for å holde prisen nede. 
Vi ville gjerne hatt enda en USB-port og en spalte for ExpressCard. 

Man kan si at det er en enkel maskin, men med ytelse som tidligere var forbeholdt maskiner i den øverste prisklassen. 
