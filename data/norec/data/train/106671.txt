Håndholdt spillvidunder
Med den redesignede DS Lite, har Nintendos håndholdte spillmaskin fått den siste egenskapen den manglet: 
Den har blitt sexy. 

Svale kurver erstatter stygge klumper. 
Blanke og hvite eller svarte overflater erstatter kjedelig kommunegrått. 
Den er mindre og lettere, overflødig vekt er slanket bort. 

Og den beste nyheten av dem alle: 
Skjermen er mye, mye bedre, og er nå tilfredsstillende i enhver situasjon. 
Selv i skarp sol. 

Joda, Nintendo DS Lite er unektelig en langt mer delikat affære enn sin forgjenger. 
Inspirasjonen er iPod og annen forbrukerelektronikk som vekker begjær hos dingsomane. 

Uten at den mister noe som helst av brukervennligheten. 
For dette er en maskin det skal spilles på, og her er fremdeles Nintendo DS overlegen: 

To skjermer - den nederste av den trykkfølsom, to dataprosessorer som leverer innhold til hver sin skjerm, mikrofon for talestyring og flerspillermuligheter i lokalnettverk eller over Internett. 

Det har kommet hauger av fantastiske spill som utnytter Nintendos teknologi, og det er her du finner den største styrken til DS Lite også. 

Et par svakheter finner man allikevel. 
DS er klart best når spillene bruker todimensjonal grafikk - den er ikke kraftig nok til å kjøre tilfredsstillende 3D. 

Her er konkurrenten PSP veldig mye bedre, selv om jeg mener de beste DS-spillene er bedre enn de beste PSP-spillene. 
2D er uproblematisk når spillbarheten er glimrende, derfor faller 3D-spillene til DS litt gjennom. 

Det er også et tankekors at det er Nintendo selv som lager det store flertallet av de gode spillene til DS. 
Jeg skulle gjerne ha sett flere gode bidrag fra andre spillutviklere. 

Og så må jeg få peke på Nintendos tradisjon med å selge den samme spillmaskinen i litt forbedret innpakning på nytt - gjerne og ofte til de som allerede eier en Nintendo DS. 
Det er god økonomi i dette, så den siden av det forstår jeg. 

Men som forbruker og spillinteressert, blir jeg litt småfurten av at Nintendo ikke gir ut en komplett maskin på første forsøk. 

Playstation Portable har bedre grafikk og muligheter for video og musikk. 
Men basert på det enestående spillbiblioteket, er Nintendo DS den beste håndholdte spillmaskinen på markedet. 

Vi tester den håndholdte spillmaskinen Nintendo DS Lite 
