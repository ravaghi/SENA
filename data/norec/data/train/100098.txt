Interaktivt Penny Arcade
Verdens morsomste og mest bitende spillkritikere legger hodene sine på blokken og presenterer sitt eget spill. 

I en årrekke har übernerdene Jerry Holkins og Mike Krahulik moret spillinteresserte som deres alter egoer Tycho og Gabe. 
Kombinasjonen av avansert språkonani (Tycho) og barnslig splatter-slapstick (Gabe) setter et kritisk og hysterisk morsomt søkelys på spillbransjen tre ganger i uken, hele året igjennom. 

Men med «Penny Arcade Adventures» beviser duoen at deres særegne humor ikke er avhengig av tre tegneserieruter. 
Det er med andre ord ingen grunn til å leke bøddel her: 

«Penny Arcade Adventures: 
On the Rain Slick Precipice of Darkness, Episode One» er ikke bare en helt herlig tittel på et spill, innholdet fungerer også meget bra. 

Spillet blander pek-og-klikk og dialogtrær fra adventuregenren med turbasert slåssing fra rollespillgenren. 
Rent spillbarhetsmessig er det i det hele tatt svært lite avansert og nyskapende, selv om kampsystemet byr på en del kompleks moro. 

Det er i steden humoren, rollefigurene, historien, dialogen og kreativ lek med interaktivitet som bærer dette spillet. 
Noe faller pladask på bakken, som det også gjorde da Monty Python overførte sin sketsj-humor til langfilmformatet, men oppsiktsvekkende mye treffer lattervekkende inntertiere. 

«Penny Arcade Adventures» er i det hele tatt en akkurat så morsom og så bra utvidelse av Penny Arcade-formatet som man kunne håpe på. 
Det er kanskje mest for fansen dette her, men de er det til gjengjeld svært mange av. 

PS: 
Spillet er tilgjengelig for nedlasting på playgreenhouse.com for 20 dollar og på Xbox Live Marketplace for 1600 poeng. 
Til sammen fire episoder er planlagt. 

Trailer fra PC- og Xbox 360-spillet Penny Arcade Adventures: 
On the Rain-Slick Precipice of Darkness, Episode One. 
