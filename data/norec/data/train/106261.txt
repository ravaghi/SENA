Anat Fort:«A Long Story» 

ECM/Grappa 

GENRE: 
JAZZ 

Spennende israelsk pianist Fra Israel, nå bosatt i Brooklyn, Anat Fort er ECMs nye tilskudd i en allerede rikholdig pianostall. 

Hun er klassisk utdannet og komponerer jevnlig større verk for symfoniorkestre. 
Her fremstår hun i kvartettformat, med blant annet trommeslageren Paul Motian og den fargerike klarinettisten Perry Robinson. 
Bill Evans og mentoren Paul Bley er tydelige referansepunkter, men samtidig med et typisk «ECM»-preg er musikken også forfriskende original. 

Fort henter impulser fra rikholdige musikalske kilder i Midtøsten. 
Israel-Palestinakonflikten gir hun sin musikalske fortolkning av i «As Two/Something 'Bout Camels» 
Den meditative, folkemelodiske «Just Now», innspilt i tre variasjoner, gir nordiske assosiasjoner, mens det utprøvende eksperimentelle kommer til uttrykk blant annet i duett med Robinson på «Chapter Two.» 

Det er nettopp klangrikdommen og uttrykksvariasjonen som gjør dette til spennende musikk utover det vakre og melodiøse, musikk som både gir og krever. 
Og Perry Robinsons akkurat passe skeive klarinettspill setter ekstra spiss. 
