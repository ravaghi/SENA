Deutschland 83 S01
Spennende, underholdende og lekker spionserie. 

Deutschland 83, eller Tyskland 83 som den heter på norsk, er en underholdende tidsreise tilbake til kald krig, driftig spionasje og to fascinerende ulike 80-tall. 

Det er en spennende, humørfylt og politisk fengende spionserie som også på glimrende vis klarer å vise fram kontrasten det var for en ung mann å komme fra spartanske Øst-Tyskland over til ett overdådig og populærkulturelt frigjort Vest-Tyskland på 80-tallet. 

Serien er en estetisk nytelse, med solid skuespill, vakre kulisser og en stilsikker tidskoloritt. 
Og så benytter serien 80-tallets populærmusikk på usedvanlig vakkert og meningsbærende vis. 

ANMELDELSE: The Americans – En voldsomt positiv overraskelse S01 I S02 

Den fordømte naboen 

Året er 1983 og spenningen mellom Øst-Tyskland og Vest-Tyskland, og dermed også Sovjet og USA, nærmer seg bristepunktet for atomkrig. 
Spionasje er av største viktighet, og den unge grensevakten Martin Rauch (Jonas Nay) blir gitt ny identitet og sendt vestover for å spionere på Nato for kommunistene. 

Han får et lynkurs i koffertbytter og mikrofonplassering, og med kodenavn "Kolibri" og nytt navn går den uerfarne Stasi-agenten i tjeneste hos den pertentlige General Edel. 

Det blir en brå overgang for Martin å leve i Vest-Tyskland, med musikk på walkman, studenter i bevegelser og stadig risikable spionoppdrag. 
Og serien klarer på fint vis å knytte den unge mannens personlige og nære historie med internasjonal storpolitikk og nasjonens Tysklands mange sår og absurditeter. 

Det er interessant å se hvordan mennesker oppfører seg når atomkrig og Europas tilintetgjørelse er en reel mulighet. 
Og selv om disse figurene er veldig tilpasset TV-dramaets dramaturgiske behov, så serverer serien mye god tankemat. 

Under den kalde krigens tydelige ideologiske faner er det fascinerende å se hvordan de ulike figurene drives av svært forskjellige motiver. 
Her spilles politisk overbevisning, egoisme, løgn, og selvoppofrelse opp mot hverandre i både hjem, i kjæresteforhold og på statslederes kontor. 

Kald krig, varme mennesker 

Det er en høydramatisk periode i den kalde krigen som danner det store bakteppe for Deutschland 83, men nerven ligger i nærbilder av dristig og sylfrekk spionasje og personlige forhold. 
Dette er et rollegalleri med komplekse karakterer og følelser som fenger og som skaper innlevelse og sympati. 

På den måten deler serien mye av spiontematikken og den karakterdrevne spenningen i The Americans. 

Men Deutschland 83 vier også en del oppmerksomhet til kultur og samfunn. 
Med effektive, og ofte humoristiske scener fletter serien inn både teknologisk og kulturell utvikling. 
Her er det ulike studentbevegelser, AIDS-bekymring og forviklingsproblemer rundt diskettstørrelser. 

Det er selvsagt også mye spionasje i felten. 
Mye av seriens "stolkantspenning" er sentrert rundt at Martin må snike seg rundt balkonger, bak sofaer og langs vegger for å stjele topphemmelige dokumenter eller plante en mikrofon. 
Disse sekvensene er både vakre og veldesignet for å øke pulsen til oss foran skjermen, men for meg blir de etter hvert litt langdryge og like i formen. 

Jeg tar meg også i å irritere meg over noen meget beleilige tilfeldigheter når det gjelder "hvem som støter på hvem" i serien. 
Men disse møtene er sjeldne, og så skrur de jo til spenningen så det svir da. 

Stemningsskapende estetikk 

I likhet med epokeserier som Mad Men og Halt and Catch Fire gjør Deutschland 83 veldig god bruk av en gjennomtenkt og fortellende estetikk. 

Kulisser, kostymer og rekvisita er rik på stemning, og mye av forskjellene mellom det strenge kontrollerte øst og det forbruksorienterte vest fortelles gjennom bildekomposisjon og det som plasseres foran kamera. 

Her er også musikken svært toneangivende som sentralt fortellergrep, og det er flere poplåter som forsterker tilhørigheten vår til serien når de framføres i lyset fra et murdelt Tyskland. 

Åpningsvignetten med refrenget til Major Tom (Coming Home) av Peter Schilling, har blitt en umiddelbar personlig favoritt som nå ruller i topplokket mitt på daglig basis. 
Og her er det flust av perler som vil bli nye favoritter for noen, og hyggelige gjenhør for andre. 

Men det beste er når serien tar seg tid til å sette musikken sammen med handlingen i lengre strekk. 

Tears for Fears sin nydelige Mad World (ja, originalen til den låten i Donnie Darko) blir fantastisk i møte med en ung manns totale avvisning fra både familie, venner og elsker. 
Og Queen og David Bowies Under Pressure får også en kledelig dimensjon når den framføres i det ting spisser seg til bak jernteppet. 

Jeg merker rett og slett øyeblikk av en nostalgisk lengsel til ett 80-tall jeg er alt for ung til å ha opplevd, og da vet jeg at jeg koser meg med en serie. 

Deutschland 83 skal gå som dobbeltepisoder de fire kommende søndagene på NRK 1 – en perfekt adventsaktivitet for den spionglade TV-titter. 

Serien begynner på NRK 1 søndag 29. november under navnet Tyskland 83. 
Den er også tilgjengelig på amerikansk iTunes. 

Her kan en høre mange av sangene som er brukt i serien, dessverre mangler serieversjonen av åpningslåten Major Tom (Coming Home): 
