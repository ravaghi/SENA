Albumet det tok fem år å sluttføre
The Love Connection med Thom Hell, Marte Wulff og Frank Hammersland i front. 

ALBUM: 
Det er fristende å kalle The Love Connection ei supergruppe, det er sånt vi gjerne gjør når musikere fra forskjellige band møtes i et band. 
Men her er det litt annerledes, siden dette bandet startet som backingbandet til Thom Hell på de to første platene. 

Men de holdt kontakten, og i 2009 dro Hell, Frank Hammersland, Marte Wulff, Ørjan Liavåg, Vidar Ersfjord, Jørn Raknes og Bjarte Jørgensen til en gård i Sverige for å spille inn et eget album. 

Det skulle altså ta fem år å sluttføre. 

Vetskystpop Hell, Wulff og Hammersland synger på hver sine sanger. 

Soundet kan minne om vestkystpop, først og fremst fordi det er så smooth hele veien - behagelig og sorgløst. 

Tom Petty-aktige 
«I Need Direction» og albumets eneste cover, Roger Whittakers «New World In The Morning», frisker opp, mens den drømmeaktige instrumentalen «The Cosmic Forces of Mu» (Raknes) bryter helt med resten av albumet. 

Ok «The Love Connection» er først og fremst et feelgoodalbum, et helt ok album med noen gode og ellers helt ok låter, sunget og spilt helt ok. 
Det låter pent, med fine harmonier, men det er få av låtene jeg husker - sjøl etter en del gjennomspillinger. 

Det vil si, åpningen «Shining Like A Star», signert Hammersland, er både catchy og fengende på en Marit Larsen-aktig måte - sjøl om teksten ikke holder Larsen-nivå. 
Wulff følger opp i samme landskap med «Shine On» (Hammersland/Wulff). 

Countryinspirert 
Dette er først og fremst Hell og Wulffs plate. 
Gamlekjærestene. 

Aller best er Wulffs «The Great Wall» - ikke bare fordi den er countryinspirert, med steelgitar, men fordi en god tekst kommuniserer så godt med melodien og arrangementet. 

Men så faller Hammersland i klisjéfella med tektlinjer som «Heading for the ocean for the summer», før Hell «slår tilbake» med nydelige - og americana-inspirerte - «Thereafter». 

Kjærligheten 
En love song, det også. 
Det handler mye om kjærlighet her (jfr. tittelen), og det er da også et venneprosjekt som det åpenbart er lagt mye kjærlighet i. 

Det virker som et overskuddsprosjekt, kanskje også i den forstand at jeg mistenker at noen av låtene kan ha blitt til overs når de har hatt egne prosjekter. 

Men det er ikke så viktig. 

Det første jeg tenker når jeg lytter er riktignok sommer og ferie, men det kan jo være greit å drømme seg tilbake dit når pila på gradestokken nå beveger seg nedover. 
