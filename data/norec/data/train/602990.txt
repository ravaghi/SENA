Den fødte liveartist
Kveldssola skinner på Groos og den godt plasserte strandscenen. 
Alt var perfekt og duket for allsang da Cezinando framførte sine låter for Skral-publikummet. 

GRIMSTAD: 
Kritikerroste og prisvinnende Cezinando har tatt Norge med storm med sine ærlige tekster og fengende melodilinjer. 
Den talentfulle tekstforfatteren har grepet dagens ungdom og sangene hans har gått rett hjem. 

Med seg på scenen har han en strykekvartett, trompetist, trombonist og trommeslager. 
Sammen med backingtracks skaper de et mektig lydbilde med åpningslåtene «Uansett» og «Heia Meg». 
Synthbassen dundrer over anlegget og publikum hyler når de oppdager at neste låt er «Ingenting blir det samme men samme for meg». 
Allsangen er i gang og gåsehuden sniker seg på etter en heftig oppbygning. 

Cezinando har en fantastisk scenekarisma. 
Han kommuniserer godt med publikum og er uredd både i framtoning og tekster. 
Sistnevnte lever han til perfeksjon med en inderlig innlevelse. 
Som publikum må man ignorere de fulleste og mest høylytte folkene, men når man klarer det er universet Cezinando og bandet skaper helt perfekt å være i. 
Dessverre er det vanskelig å ignorere overdøvende prating under rolige låter som «Bilder på veggen jeg aldri ser på». 

Hans nye singel «Ingen lager helvete som vi» starter allsangen som varer ut avslutningslåtene «Vi er perfekt men verden er ikke det», «Håper du har plass» og «Er dette alt». 
Det er få blant publikum som står stille til de velkjente låtene. 

Cezinando er ikke bare en god tekstforfatter med meloditeft. 
Han er også den fødte liveartist som virker å elske det å stå på scenen. 
For en heftig konsert på Skral sin første dag! 
