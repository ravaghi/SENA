Skuffer aldri
Et nytt album fra prog-geniet Steven Wilson. 

Steven Wilson er ute med sitt femte album etter at han forlot Porcupine Tree. 
Siden da har vi fått servert noen av tiårets beste album. 
«The Raven That Refused to Sing» fra 2013 og «Hand Cannot Erase» har vist Wilson fra sin beste side både som musiker, tekstforfatter og produsent. 
Tittellåten fra førstnevnte er en enestående komposisjon, men i stedet for å prøve å gjenskape gamle kunstner går Wilson fortsatt nye veier. 

Denne gangen har han entret pop-musikken. 
Det er nok flere fans som har ant at dette ville skje og gruet seg, men resultatet er overraskende. 

Wilson blander progressiv tankegang og sin særegenhet inn med den kommersielle sjangeren. 
Historiefortelleren er der fortsatt med sterke temaer. 
Under låten «People Who Eats Darkness» synger han om det å bo ved siden av en terrorist, og bruk av religion til å legitimere fundamentalistiske handlinger er tema for sangen «Detonation». 

Han har selv uttalt at Peter Gabriel og Kate Bush er inspirasjonskilder, og man kan dra paralleller til da Gabriel dreide progen inn mot pop med suksess-albumet «So». 
Dessverre lever vi i en tidsalder hvor kvalitetsmusikk ikke lenger tilsier stor suksess. 
