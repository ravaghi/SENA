Til fiendeland for freden
De menneskelige aspektene i en situasjon der rollene som okkupanter og okkuperte var byttet om mellom tyskere og nordmenn, er interessante. 

"Brigaden måtte få fortelle sin egen historie", skriver forfatteren fra Lindesnes, som i sitt bokprosjekt har basert seg på intervjuer av over 100 veteraner. 
Det er blitt en kollektiv minnebok basert på samtaler med tidsvitner og tilgjengelig litteratur om emnet. 

I årene 1947-1953 var 50 000 norske soldater stasjonert i Tyskland. 
Det startet som okkupasjon av fiendeland, men fikk etter hvert karakter av forsvar mot trusselen fra øst. 
Dette er ikke den første sammenfattende beretningen om Tysklandsbrigaden og innhold fra tidligere publikasjoner er gjenkjennelig. 

Ulstein skriver at veteranene han har vært i kontakt med følte at deres historie ikke var blitt fortalt. 
Dette er et utbredt fenomen. 
Ofte har ledere eller historikere gjengitt fortellinger der veteraner føler at sider ved historien ikke er belyst. 
I denne boka står veteranenes erindringer sentralt. 
At det er problematisk å basere en historisk framstilling på menneskers hukommelse, særlig etter 70 år, er noe Ulstein selv erkjenner. 

Likevel er det verdifullt at forfatteren har innhentet erindringer fra tidsvitner. 
De menneskelige aspektene i en situasjon der rollene som okkupanter og okkuperte var byttet om mellom tyskere og nordmenn, er interessante. 
De katastrofale humanitære forholdene i Tyskland etter krigen, også under alliert kontroll, som de norske soldatene møtte, har tidligere vært underkommunisert og får her sin rettmessige plass. 

Boka er ført i en lettlest, fortellende stil. 
"..mellom linjene finnes et vi, der det er Tysklandsbrigaden selv som forteller", skriver Ulstein. 
Det er imidlertid flere steder vanskelig å avgjøre hvem som forteller og om det er forfatterens eller tidsvitnenes betraktning av situasjonen som gjengis. 

Ulsteins bok er et godt bidrag og supplement til historien om Tysklandsbrigaden. 
Forfatterens bruk av eksisterende litteratur, delvis korrigerende ovenfor historiske feil i erindringene, gjør at boka også fungerer som introduksjon til temaet for den uinnvidde. 
