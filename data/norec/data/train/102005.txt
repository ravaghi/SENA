«Den lille dyrehage»:Vinner for de minste 

GJERSTAD (VG) 
«Den lille dyrehagen» er akkurat det: 
Veldig liten. 

Men ikke desto mindre trivelig. 

- Vi satser på intimitet og antistress. 
Det skal ikke være dyrt eller slitsomt å besøke denne parken, sier daglig leder Terje Jensen. 

Åpent hele året 

Parken holder åpent hele året og trekker mest lokalbefolkning, forteller han. 
I fjor var det 25 000 besøkende. 

Griser, høner og kaniner hilser de besøkende velkommen, men dyreparken byr også på mer eksotiske dyr som lemurer, surikatter og afrikanske dverggeiter. 

Parken får pluss for artig rebusløp som nok går rett hjem hos barna. 

Kort fortalt får du et spørsmål med beskjed om hvor du får svaret og neste spørsmål. 
Alle spørsmålene er relatert til parkens dyreliv. 

Det er imidlertid ikke parkens uteområde som imponerer mest: 
Inne i «regnskogen» kan du møte krokodiller, småaper og eksotiske slanger. 

Her er alle dyrene plassert innenfor glassvegger eller gitter. 

Tøff i trynet 

Ekstra stas var det med øglen som løper mot deg når du går forbi, men som selvsagt stoppes av glassveggen. 
Den ble beslaglagt av Mattilsynet og har bodd i parken i omtrent et år. 

- Den kan kanskje fremstå som selskapssyk, men grunnen til at den løper mot deg er fordi han er i en alder hvor han tøffer seg fælt. 
Oppførselen er egentlig et uttrykk for dominans, forklarer Jensen. 

Hver hele time er det noe som skjer. 
Da kan du holde en slange, se på at surikattene mates eller bli med inn i buret til lemurene når de får mat. 

Inntrykket er at parken fremstår som ikke-kommersiell og trivelig. 
Ikke engang mat vil de selge deg. 

Grillmat kan imidlertid handles på butikken som ligger rett ved siden av, og grillene tennes hvis du ber om det. 
Spiseplassen ligger nydelig til med utsikt over et tjern og god sikt til store deler av parken. 

Hvis man reiser langveisfra og har Den lille dyrehagen som eneste mål blir man nok skuffet. 

Men med beliggenhet like langs E18 er den et perfekt stoppested for en barnefamilie på bilferie. 

Dyrehagen holder åpent hele året og har holdt på i fire år. 
Allerede til neste år skal «regnskogen» utvides en god de 

Vurdering 
«Den lille Dyrehage» 

Beliggenhet: 
Brokelandsheia ved E18, cirka 14 kilometer nord for avkjøringen til Risør. 

Åpningstider: 
Hver dag 10.00-18.00 Gjelder til og med 11. august. 

Pris: 
Barn til og med ett år er gratis, barn fra to til 13 år koster 135 kroner og voksen koster 120. 
Honnør betaler 95 kroner og ledsager 70 kroner. 

Anslått tidsbruk: 
Du rekker fint gjennom parken på en times tid eller to. 

Dyreliv: 
God variasjon i parkens dyreliv. 
Til sammen har de over 60 forskjellige arter. 
De fleste er å finne innendørs i parkens «regnskog». 
Her finnes små aper, slanger, fugler og øgler. 
Alle presenteres gjennom bur eller glassvegg. 
Utendørs har parken surikatter, ringhalelemur og norske gårdsdyr som griser og høner. 

Servering: 
Når vi spør damen i kassen om mat blir vi anbefalt heller å nyte medbragt. 
De har visst enkle retter som pølser og toast på menyen, men her er det grilling som gjelder. 

Fasiliteter: 
Når du sitter ved bordene i parkens uteområde og ser ut mot innsjøen er det fort gjort å glemme at du befinner deg like ved E18. 
De ansatte tenner grillene for deg uten ekstra kostnad. 
Har du glemt mat kan du handle på butikken som ligger rett ved. 

Pris: 
Sammenlignet med hva du får for pengene er prisen helt grei. 

Kort sagt: 
«Den lille dyrehage» - perfekt for et stopp på veien! 
