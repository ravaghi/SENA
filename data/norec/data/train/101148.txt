Filmanmeldelse:Drøy og drøyere 

En 20 år gammel kultfilm er vanskelig å toppe. 
Alt for vanskelig. 

﻿USA. 
Regi: Bobby & Peter Farrelly. 
Komedie. 
Aldersgrense: 11 år. 
Med: 
Jim Carrey, Jeff Daniels, Laurie Holden, Kathleen Turner, Rob Riggle, Angela Kerecz, Paul Blackthorne, Rachel Melvin, Steve Tom, Don Lake. 

Det er 20 år siden duoen Carrey og Daniels ga stupid-humoren vanvittige ansikter med «Dum og dummere». 
20 år etter er det (omsider) klart for oppfølgeren; muligvis årets mest forventningsfylte Hollywood-komedie. 

Dessverre: 
Den holder ikke mål. 

Det vil si: 
Det starter glimrende på et mentalsykehus, med verdens drøyeste og mest langtrukne eksempel på hvor langt og lengre enn langt en «practical joke» kan trekkes for dem som er villige til den definitive gag. 
Men deretter går det treigere, med en nokså møysommelig historie om organdonasjon, adopsjoner, analspøker, eldrehetsing, lytehumor, raserøsking, fuglemishandling og en smule krim. 
Man skulle vel tro at 20 år kunne vært brukt til mer konsentrert moro enn det de ellers notorisk ustyrlige Farrelly-brødrene har kokt sammen her. 

Det svikter for så vidt både her og der. 
Men grunnleggende er det at gjennomført dumskap krever konsekvent intelligens. 
Denne gangen drives handlingen fremover av at de to tomskallene i hvert fall må ha et minimum av instinkter for å få puslespillet til å stemme. 
Og filmen får aldri bestemt seg for hvor mye tankevirksomhet de egentlig er i besittelse av. 
Ganske mye av og til, helt blåst her og der. 
Og det er ikke lurt for det endelige resultatet. 

Jada, det kommer kostelige tablåer. 
Jim Carrey har på ingen måte forandret tannstilling på 20 år. 
Mens Jeff Daniels blir ekstra-sær å skue, etter vi blant annet har fulgt ham som frittalende og intelligent nyhetsanker i TV-serien «The Newsroom». 
Likevel: 
Etter en noenlunde underholdende første time, blir det etter hvert på grensen til direkte kjedelig. 
Og slutten kommer en halvtime for sent, eller der omkring. 

Vi ser ikke bort ra at «Dum og dummere to» kan få en viss misjon som vorspiel-føde. 
Noen blodfans vil til og med påstå de blir fornøyde. 

Ikke tro dem! 
