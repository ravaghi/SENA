Samsung E720
Samsung slipper nå en oppfølger til den populære E700, som bygger på det samme utseendet, men med masse nye funksjoner. 
Er telefonen verdt å satse på? 

E700 ble en populær modell for Samsung, en telefon som kombinerte stilig utseende med god funksjonalitet (i alle fall høsten 2003). 
I disse dager kommer produsenten med en oppgradert versjon, som ser omtrent lik ut, men henger med i utviklingen på telefonfronten. 

Nydelig smykke 

E720 er uten tvil en veldig pen og solid telefon. 
Samsung er flinke på design, deres mobiler appellerer til mange og blir ofte sett på som små moteikoner. 
E720 er intet unntak 
 det er en klapptelefon med mørkeblå finish på utsiden og en stor og tydelig utvendig display. 
Ovenfor displayet er kameralinsen plassert, med to fotolamper ved siden av. 
Og under displayet finner vi den første store nyheten med telefonen 
 egne knapper for avspilling av musikk: en play/pause-knapp og to knapper for å skippe sanger frem og tilbake. 
På sidene har Samsung plassert en snarvei for kameraet, hodetelefonuttak og volumknapper. 

I åpen tilstand ser telefonen ut som klassisk Samsung. 
Tastaturoppsettet er ganske velkjent for Samsung-brukere, med fireveis navigasjonstast og internett-snarvei i midten. 
Ved siden av navigasjonstasten er det plassert to funksjonsknapper som brukes til å betjene menyene, og i standbymodus fungerer de som snarveier til menyen og kontaktene. 
Navigasjonstasten kan også brukes til å gå inn på visse funksjoner  Bluetooth, SMS, MP3-spiller og kalender. 

Selve følelsen av tastaturet er meget positivt. 
Tastene er store, lette å trykke og med god respons, og vi har ingenting å utsette der. 

Som de aller fleste Samsung-telefoner føles også denne meget solid 
 det er ingen knirking her, ingen billig plastikk, alt føles godt laget og holdbart. 

Farger fra alle kanter 

Den utvendige skjermen bruker OLED-teknologi, og bruker 96x96 piksler med støtte for 65.000 farger. 
Skjermen viser status på batteri og dekning samt klokkeslett til enhver tid, med store, lysende, blå tall. 
Tallene lyser konstant og er veldig godt synlige, samtidig som de ikke ser ut til å trekke noe særlig batterikapasitet. 

I tillegg kan skjermen vise en skjermsparer (og det står naturligvis informasjon der om innkommende meldinger og samtaler), og kan også brukes som kamerasøker om du vil ta selvportrettbilder. 
Riktignok er det langt fra ideelt å knipse bilder på denne måten, da søkeren er temmelig treg og utydelig. 

Den innvendige skjermen er ikke dramatisk stor, men som forventet er den utrolig bra. 
Samsung er verdensmestere i å lage mobilskjermer som viser forbløffende skarpe og fargerike bilder, og E720 er intet unntak. 
Skjermen viser 262.000 farger, og har en oppløsning på 176x220 piksler. 

Vi merker imidlertid at både den utvendige og innvendige skjermen er noe svake i sollys. 
Spesielt slet vi med å se klokkeslettet på den utvendige skjermen når vi var ute og gikk i godværet. 

Musikkmaskin? 

Funksjonalitetsmessig klarer E720 å henge med de store gutta, men bare så vidt. 
MP3-spiller-funksjonen for eksempel, er noe Samsung fokuserer kraftig på i denne omgang (selv om deres tidligere telefoner også har hatt støtte for MP3-avspilling). 
E720 har fått egne knapper som gjør det lett å spille av musikk, og programvaren er svært enkel å bruke. 
Det følger med hodetelefoner i pakken, og lyden telefonen leverer er mer enn godkjent. 
Bassen er kanskje ikke spesielt tydelig, men det bør holde for mer tilfeldig bruk. 
Det største problemet er imidlertid at telefonen ikke har støtte for minnekort, noe som gjør MP3-spilleren noe meningsløs  riktignok har E720 rundt 80 MB ledig minne, men skal du bruke telefonen som seriøs musikkspiller er det i det minste laget. 

Men bruken av MP3-spilleren er i det minste veldig praktisk. 
Vi overførte noen sanger fra vår stasjonære PC via Bluetooth, og det var veldig uproblematisk å få spilt dem av. 
Spilleren har et fint grensesnitt, du kan sette opp sanger til å fungere som ringetoner rett fra spilleren. 

Som seg hør og bør har E720 også megapikselkamera. 
Men i stedet for den langt mer utbredte 1.3 MP-oppløsningen tar E720 bare bilder i 1152x864, altså rett i underkant av en megapiksel. 
Det er jo litt kjedelig sammenlignet med de ganske så gode mobilkameraene vi har prøvd den siste tiden, spesielt Sony Ericsson K750. 

Bildene telefonen tar er generelt ganske gode utendørs, men vi er ikke spesielt fornøyd med skarpheten eller fargegjengivelsen. 
For et år siden hadde vi nok sagt at det var de beste bildene en telefon kunne ta, men i dag er situasjonen helt annerledes. 
Og selv Samsungs egne D500 tok bedre bilder da vi testet den i januar. 

Takket være det innebygde fotolyset klarer telefonen å ta greie bilder i mørket, men lyset er ikke så kraftig som for eksempel Sony Ericsson K750 sitt. 

Telefonen tar også opp videosnutter, og interessant nok er kvaliteten på disse en god del bedre enn på andre telefoner. 
Ingen erstatning for videokamera akkurat, men sikkert nyttig i useriøse sammenhenger. 

Bra nok? 

Utover dette er det aller meste som forventet her. 
E720 har som nevnt Bluetooth, støtte for e-post, MMS, GPRS og ellers alle funksjoner en mobil bør ha. 
Men vi merker at IR-porten er tatt ut, og støtten for raskere dataoverføring (EDGE) er fraværende. 

Menysystemet telefonen bruker er klassisk Samsung. 
Ikonene er skikkelig fargerike, animerte og flotte, og det er svært lett å navigere seg rundt menyene. 
Det er likevel et par svakheter ved grensesnittet selskapet konsekvent nekter å fikse, som mangel på skikkelige profiler. 
Dessuten er det fremdeles ikke mulig for telefonen å vibrere og ringe samtidig, med unntak av noen få ringetoner som får det til. 
Rart. 

Samsung E720 koster ca. 3.300 kroner uten abonnement. 
Det er omtrent identisk pris som den en god del mer funksjonelle K750 fra Sony Ericsson, og K750 håndterer både MP3-avspilling og kamerafunksjonalitet mye bedre enn E720. 
Derfor må vi si oss litt skuffet over Samsungs nyeste lekkerbisken, fordi det virker som om det er inngått for mange kompromisser her. 
MP3-avspilling og kameramuligheter er de to punktene Samsung fokuserer mest på ved denne telefonen, og begge kunne vært bedre (mangel på minnekort/for lav oppløsning). 

Utover dette er E720 meget fin  den har Samsungs velkjente kvalitet, er veldig pen, brukervennlig og har det meste av andre funksjoner. 
Det er bare at det finnes telefoner som gir mer for pengene! 
