Spillanmeldelse:«Steel Diver» 

(VG Nett) 
I «Steel Diver» får du muligheten til å styre en ubåt gjennom farefulle farvann. 
Her skal du forsøke å bringe fartøyet ditt helskinnet fra A til B gjennom trange passasjer og fiendtlige angrep. 

Du velger mellom tre forskjellige båter, en liten og nett båt som er lett å manøvre, en tung kloss med langt større våpenstyrke og en båt som er en mellomting av de to. 
Du følger den valgte ubåten på den øverste skjermen, mens berøringsskjermen er ubåtens kontrollpanel der du styrer fart, dybde og våpenarsenal. 

Man puffer av gårde på oppdrag og har først og fremst fokus på å ikke styre inn i steingrunnen eller kjøre på en mine. 
Etter en stund blir det rett og slett litt kjedelig. 
Selv om man også møter på større fiender er disse kampene så langsomme at man beholder hvilepulsen. 

Spillets mest engasjerende del kommer etter at man har klarert et brett. 
Da får man anledning til å styre ubåtens periskop og avfyre missiler mot fiendens båter som omringer deg 360 grader. 
Dette minispillet er også tilgjengelig i egen modus, men det passer seg best som krydder til hoveddelen av spillet. 

Som ramme for ubåtens ferd får vi en 3D-bakgrunn som minner mer om en skjermsparer enn et betagende og levende undervannslandskap. 
Det er bare i periskoputfordringene på stormfullt hav at «Steel Diver» har noe interessant og by på visuelt. 

I tillegg har man også mulighet til å prøve seg på et strategispill som best kan forklares som en litt komplisert utgave av brettspillet «Battleship». 
I et ønske om å gi dette klassiske konseptet noe ekstra har utgiverne dessverre endt opp med å seigpine noe som kunne ha vært underholdende. 
Strategispillet er så lite effektivt levert at det får kryssordløsning til å fremstå som en risikosport. 

Til tross for de ekstra modusene er det snaut med innhold for pengene. 
Hvis man ikke er perfeksjonist er mye utforsket i løpet av en kveld. 

«Steel Diver» promoteres som en «ubåtsimulator» og nå har jeg riktignok fint lite erfaring med ekte ubåter, men det ville overraske meg stort om de var så banalt enkle som de fremstilles her. 
Spillet kan kanskje bli en slager for lenestolsstrateger som har fått nok av action, men mest trolig er dette et spill som kommer til å synke dypt ned i en tilbudskorg. 

STEEL DIVER Plattform: 
3DS Genre: 
Simulasjon Alder: 7 Utvikler: 
Nintendo Utgiver: 
Nintendo 
Mer info 
