Megan Fox som kropps-heks
Igjen en perfekt Blu-ray, og det vil si at Transformers-fansen får Megan Fox i så skarpe bilder at du kan se fraværet av filosofisk undring i hodet hennes og sporene etter helsesøsters lusekam i fjerde klasse. 

Men det starter ikke med Fox. 
Blonde Amanda Seyfrid iført briller som får henne til å likne en libelle med statsvitenskap, tenker tilbake på de hendelsene som gjorde at hun havnet på enecelle. 
Til å begynne med har hun fangedrakt og bunny-tøfler, og så får du se hva som skjedde i utkantsmåstedet Devil’s Kettle. 

Fox spiller Jennifer. 
Hun er seksuelt utagerende og sminka som Joan Collins, og da det begynner å brenne i harrykafeen, blir hun med et okkult rockeband ut til den mystiske virvelfossen. 
Litt seinere på natta ringer hun på døra hos venninnen Seyfrid og med mer grisete klær enn hun som vant ketchupkast-konkurransen i Kvinesdal. 
Hun er blitt en menneske-etende demon, og haler highschool-lagets quarterback ut i skogen for å gjøre åttendedels-back av ham. 
Dyr kommer for å se på, som i en Disney-film. 
Dyr er nemlig ikke snille. 
Dyr liker mord og spising av levende organismer. 

Amanda reagerer lett oppgitt på denne atferden, men gode venninner lar ikke små ting som mord og kannibalisme komme mellom seg. 
Det blir alvorligere da Jennifer begynner å se på venninnens hamstermjuke nestenkjæreste som biff, sjøl om han egentlig likner mer på det hvite kjøttet på kalkunen og kunne vært et samarbeidsprosjekt mellom Disney Channel og Prior. 
Vi tror ikke på at hun ville valgt ham. 
Kjærester sorterer lavere enn venninner. 

Da er det meste sagt bortsett fra at musikken er strålende. 
Og ja, historien er skrevet av Diablo Cody, dama som også laget manus til «Juno». 
