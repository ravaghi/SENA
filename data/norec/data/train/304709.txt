Lager rabalder i sanseapparatet
Metal-favorittene Kylesa klatrer til nye høyder. 

ALBUM: 
Savannah-kvintetten Kylesa har forlengst bevist at de er et av samtidens mest spennende, tja, la oss kalle det alternative metal-band. 
Alternativ fordi begrepet metal alene er for begrensende med tanke på alle komponentene gjengen hiver i gryta. 

Forgjengeren «Spiral Shadow» var en slags tour de force innen psykedelia, stoner, prog og metal. 
«Ultraviolet» er mer kompakt og ingrediensene brukes mer konsentrert. 
Plata er ikke like umiddelbar, men det gjør ikke «Ultraviolet» noe dårligere. 
Man må bare jobbe litt mer før den kommer smygende og sakte men sikkert lager rabalder i sanseapparatet. 

Bandmentor Laura Plesants tar både gitarspillet og vokalarbeidet til nye høyder, hun er mer nyansert både i stemningsregisteret og rent sangteknisk. 

«Steady Breakdown» 

Kylesa har vist en fantatisk utvikling gjennom årenes løp, og er du på utkikk etter noe som går på tvers av all den overproduserte og strømlinjeformede metalcoren som kommer fra andre siden av dammen, er det bare å henge med videre. 
