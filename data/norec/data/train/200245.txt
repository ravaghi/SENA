Sony Vaio L
Skjerm med innebygd PC - det er en Sony denne gangen. 

Når man har pakket den opp og satt den på bordet er det en viss annen maskin man lett får i tankene, konseptet er det samme. 
Men den ligner jo egentlig ikke på en Apple iMac, den ligner mer på en typisk bredskjerm, som har est litt ut. 

Når man så slår den på og det kommer bilde på skjermen registrerer man at det er ganske mye kant rundt selve skjermbildet. 
Det er både selve rammen og en ekstra "passepartout" før man kommer til skjermbildet. 
Men i motsetning til iMac er Sony sin variant lik rundt hele, det er ikke noe ekstra hakeparti på undersiden av selve skjermen. 

Foten er meget solid, i massivt metall og hele utførelsen matcher. 
Det er mye blanke flater så fingermerkene er på plass med det samme du har fått pakket den opp, plassert den og koblet til strøm og eventuelt nettverk. 

Strømforsyningen er dessverre ikke integrert i skjermen, den er derimot en diger ekstern klump midt på kabelen mellom kontakt og maskin. 
En fordel er det likevel, det blir mindre varmeutvikling i selve maskinen og dermed mindre viftestøy. 

Fullstendige spesifikasjoner finner du hos Sony. 

Tilkobling og betjening 

På baksiden innenfor en åpning i foten kobler man til strømforsyningen. 
Ved siden av foten er det to HDMI-kontakter - en inngang og en utgang. 
Ved siden av disse er det phono-kontakter for analog kompositt video og stereo lyd. 

Bortenfor er det en brønn med tre USB-kontakter. 

På venstre side (sett forfra) finner vi øverst en Magic Gate kortplass for flere typer minnekort, to USB 3.0-kontakter, en S400/FireWire/iLink (kjært barn har mange navn), uttak for hodetelefoner og mifrofoninngang. 

På høyre side er det Blu-ray spiller, volumkontroll med +/- vippeknapp, menyknapp, opp/ned piltaster og input/ok velger. 
Helt nederst finner vi en knapp for display off. 

På toppen finner vi av/på for WEB og av/på for selve PC-en. 

Det følger også med tastatur og mus som matcher designet. 
Begge kobles til med Bluetooth. 
Og så følger det med et par 3D-briller. 

3D og berøringsskjerm 

Vaio L er også utstyrt med støtte for 3D og har berøringsfølsom skjerm. 
3D-støtten aktiveres med en egen knapp nede til høyre på skjermen. 

3D-støtten har fått en egen meny, som omfatter 3D-filmer på Blu-ray, filer i 3D, ekte 3D still-bilder og simulert 3D. 
Hardcore 3D-gaming, som forutsetter en mye heftigere grafikkprosessor - eller to - faller vel utenfor målgruppen for denne skjermen, men enklere spill støttes også. 

Berøringsfølsomheten gjør at du kan erstatte muspekeren direkte med fingertuppen. 
I tillegg kan du utføre forskjellige gester og få fram forskjellige verktøy ved å berøre feltet mellom rammen ogskjermbildet. 
Der har vi med andre ord grunnen til denne delen av designet. 

En oversikt over alle berøringsegenskapene dukker opp når man trykker en egen knapp nede til høyre på skjermfronten. 

I bruk 

Maskinen gir umiddelbart en positiv opplevelse. 
Den er rimelig kjapp, takket være gode basiskomponenter. 
Tastatur og mus kobler seg til uten ventetid og skjermen har god kvalitet. 

Men det som gjør denne maskinen til noe ekstra - hva med det? 

Når det gjelder berøringsskjerm, så mener vi at dette rett og slett ikke har noe for seg på en vanlig PC hvor skjermflaten står vertikalt på et stativ. 
Det er rett og slett mer tungvint å løfte hånden og peke enn å styre en muspeker med musa. 
Dessuten er det ikke god ergonomi. 

Berøringsskjerm fungerer når det ikke er noen annen løsning for hånden, bokstavelig talt, som på nettbrett. 
Og da må alt legges til rette for denne bruken, ikke være tilrettelagt for mus og tastatur. 

Så selv om berøringsoppsettet i og for seg fungerer helt fint, er det en løsning på et ikke-problem, mener vi. 

3D er veldig i vinden, men juryen er fremdeles ute når det gjelder gleden ved dette. 
Det er ikke helt uten anstrengelser for brukerne å ta på seg brillene og stille seg selv inn i 3D-tittemodus. 
Balansen mellom den ekstra opplevelsen godt utført 3D kan gi og ubehaget hos brukeren er enda ikke funnet, og bare det i seg selv er en del av problemet. 

Men Blu-ray 3D-avspilling fungerte helt utmerket på skjermen, og du kan også koble til en ekstern TV som støtter 3D over HDMI. 
Men vanlig SPDIF digital lydutgang finner vi ikke. 
Skal du koble til et surroundanlegg må det skje via HDMI eller S-utgangen (FireWire) til et Sony-system. 

Enkle 3D-spill kan også tenkes å være underholdende i blant, men her møter vi på de sammen utfordringene som med film. 

All annen 3D-bruk, for stillbilder og simulert 3D blir en "morsom" effekt som vi har liten tro på kommer til å være i daglig bruk etter første uka. 

Ytelse 

Den målte ytelsen i våre standard testprogrammer er som forventet ut fra nøkkelkomponentene. 
Hadde maskinen vært utstyrt med SSD eller SSD som cache hadde ytelsestallene og brukeropplevelsen fått et solid løft. 

Støynivået var stort sett svært lavt, men ved intens bruk blir viftestøyen godt hørbar. 
Om det er sjenerende eller ikke kommer jo an på bruken, om aktiviteten i seg selv lager mye lyd - spill for eksempel. 

Konklusjon 

Maskinen er stilig, og fungerer utmerket som vanlig PC. 
Som underholdningssenter er vi derimot langt mer skeptiske. 
Det fungerer på hybel og gutterom-nivå, men er ikke kraftig nok for den virkelige entusiasten. 
Da kreves langt mer omph for å henge med i skikkelig gaming. 

Den er også for betjeningsintensiv for brukere som ikke er spesielt teknisk interesserte, mener vi. 

Til denne prisen finnes det mange alternative løsninger som gir entusiastene og de krevende brukerne mer glede for pengene. 

Sony sikter inn mot det øvre sjiktet i prisnivået til den minste Apple iMac. 
Vi ville tro at flere hadde siklet på en maskin fra Sony om den hadde hatt høyere skjermoppløsning og SSD + HDD i stedet for berøringsskjerm og 3D. 
Som underholdningsmaskin blir det ikke nok og for fiklete til en toppkarakter. 
