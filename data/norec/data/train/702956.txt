Dirty Harrys datter
Alison Eastwood er datter av Clint og den tøffeste etterforskeren siden Dirty Harry. 
Under press akselererer hun fra 100 til Takk for I dag fortere enn det tar en tissetrengt Speedy Gonzales å synge La Bamba. 

Hun har en stikkende, utålmodig personlighet, som en forfengelig kvinne når hun vet at hun parkerte kjærestens BMW uten håndbrekk i nedoverbakke mot orkidédrivhuset. 

Det passer godt i denne enkle thrilleren. 
En eller annen villfaren okkultist med Meget i kileskrift myrder kirketilhørige mennesker og korsfester dem. 
Dette har med Genesaret-seremonien å gjøre, men Dan Brown er helt uskyldig: 
Her snakker vi ikke om skjulte ekteskap, men om retten til å tjene ved Urukians side. 

Mye stilig oppstår. 
Judd Nelson i prestekrage. 
C. Thomas Howell i nattklubbpervo bukser som likner venteromssofaer av satanisthud. 
Thrillere er visuelt behagelige for tida – en slags gate-gotikk som melker mørket for enkle stemninger. 

Ukas replikk: 
«Fader Thadeus har avlagt taushetsløfte, så vi bruker e-mail». 
