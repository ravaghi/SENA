Blodfattig Death Cab
Rutinen trumfer eventyrlysten. 

ALBUM: 
Seks år har gått siden Death Cab for Cutie plasserte seg i relativt allmenn musikkbevissthet med albumet «Plans». 

Et noe ferskere bidrag til vampyrromansen Twilight skremte muligens et par etablerte fans - og genererte garantert tusenvis nye - noe «Codes and Keys» tar høyde for ut av startblokkene med den forlokkende og lett elektrofiserte «Home Is A Fire». 

Dessverre forsvinner fokuset gradvis gjennom den påfølgende manøvreringen av velkjente dynamiske gitarer, bastante trommer og formsikre harmonier. 

Basen for håndverket er riktignok solid, men utformingen blir for stillestående og energifattig, ufrivillig eksemplifisert på «Some Boys» - en blek idéskisse av noe Animal Collective ville gjort mye bedre. 

«Codes and Keys» er plankekjøring fra et band som lar stabil rutine trumfe eventyrlysten - innsatsen bør heves betraktelig i neste runde. 
