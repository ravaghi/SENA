NBA Live 2004
Vi liker basketball, men i disse vinterdager er det middels fristende å spille ute. 
Heldigvis holder NBA Live 2004 oss gående frem til vi tar på oss våre Jordan XVIII-sko igjen. 

NBA Live 2004 ble riktignok sluppet i fjor høst, men i denne rolige perioden etter nyttår er det hyggelig å gå gjennom flotte spill vi ikke rakk å teste i første omgang. 
Vi synes så absolutt at NBA-spillet fortjener en omtale, da spillet er virkelig bra og mer realistisk enn den forrige utgaven. 

LES OGSÅ: 

2003-versjonen av spillet fokuserte mer på arcade-følelsen og fart, mens den nye utgaven forsøker igjen å bli mer realistisk. 
Det går saktere - og det handler mer om defensivt spill og strategisk lagarbeid enn kun spektakulær dunking. 
Freestyle-kontrollen, som ble introdusert i forrige spill, er fremdeles på plass, men noe forandret. 
Knappeoppsettet er endret, og det brukes nå forskjellige knapper til dunking og skyting. 
Freestyle-bevegelsene er også tettere integrert i spillbarheten, og det er flere nye nye bevegelser både på den offensive og defensive siden. 
Det er også mulig å kontrollere spillere uten ball og flytte dem til et passende sted der de kan vente på en pasning. 
Resultatet av alle de justeringene er et mer balansert og seriøst spill, som ikke bare baserer seg på spektakulære hopp. 

Motevisning på basketbanen 

Hoveddelen av enkeltspillermodusen består av den vanlige championship-delen, der oppgaven er rett og slett å lede ditt lag til seier. 
Det er ingen lett oppgave, men det er dypt og involverende. 
Du får etter hvert muligheten til å oppgradere lagets offensive og defensive muligheter, men det vi liker aller best er at du kan faktisk kjøpe basketklær og en lang rekke Nike-sko, fra de klassiske modellene til nyeste Jordans. 
Det er ganske kult å kunne kle opp spillerne dine, selv om det kanskje ikke påvirker deres prestasjoner. 

I tillegg til championship-modusen er det flere andre måter å spille på, og de inkluderer sesong, playoff, en mot en, og selvsagt en meget underholdende tospillermodus. 
PlayStation 2-utgaven av spillet kan også spilles på nett. 

Glimrende grafikk 

Spillbarheten er definitivt oppgradert i forhold til Live 2003, det er det ingen tvil om. 
Det slutter imidlertid ikke der, for grafikken er også enda bedre. 
Spesielt animasjonene imponerer, og utviklerne har blant annet brukt motion-capture-teknologi på alle de ti spillerne som befinner seg på banen til enhver tid. 
Videre er også teksturene en god del skarpere, og spillerne ligner virkelig på seg selv. 
Helt ned til skoene. 

På lydsiden er reaksjonene fra publikum svært godt laget og tilpasset det som skjer på banen, og du kan høre treneren skjelle ut sine spillere om det er nødvendig. 
I tillegg har vi et godt utvalg av solide hip-hop-låter, med blant annet Mobb Deep, Lil' Flip og Clipse. 

NBA Live 2004 er alt i alt en svært vellyket baskettittel, kanskje ikke den ultimate basketsimulatoren mange ønsker seg, men likevel en god kombinasjon av realisme og arcade-spilling. 
I våre øyne er det et obligatorisk kjøp for alle med interesse for basketball. 
