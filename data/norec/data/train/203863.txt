Ypper til bråk, men er ikke tøff nok
Mye kjøreglede, men spesielt en ting gjør den vond å leve med. 

Du kjenner den egentlig som Citroen DS 3 Racing. 
Bilen som Jeremy Clarkson så treffende kalte en joggesko. 

Nå har den byttet navn og front, men det er i bunn og grunn bilen vi ble kjent med i 2009. 

Da ble den ekstremt populær og ble blant annet kåret til Årets bil av engelske Top Gear. 
Det er fortsatt en liten, kul og sportslig kombi, slik Golf GTI var en gang i tiden. 
Nå er det mer en direkte konkurrent til Mini. 

Begge er tilgjengelig i frekke to-fargekombinasjoner og er lekne i designen. 
Spesielt B-stolpen gjør den ekstra kul, men gjør samtidig at DS3 bare finnes med tre dører. 
For øvrig et ganske spenstig valg av konsernet, når vi vet at «alle» ønsker fem seter. 

Designen ble såpass frekk at Citroën ikke fant noen grunn til å forandre særlig annet enn trutmunnen da de oppgraderte bilen og fjernet Citroën-logoen. 

Det er synd de ikke erstattet de vertikale kjørelysene også. 
Det ser ikke bra ut i skumringa. 
Den skiller seg fra mengden, men det får den til å virke smal og høy. 

DS for Design 

PSA-gruppen valgte å skille DS-serien fra Citroen og har introdusert disse som DS Automobiles. 
De skal ha fokus på design og luksus. 

Om bilen vi kjører oppfyller de kriteriene, kan diskuteres. 

Til nå har det kun materialisert seg i en ny bil, nemlig DS 7 Crossback. 
Den er flott utvendig og utfordrer inni. 
Etter hvert kommer det flere modeller og varianter med DS-merket i front. 

I DS3 ser vi lite nytt, men den er likevel frekk, med skinntrukket dashbordtopp og på gripeflater og setekanter. 

Interiøret er sporty, og speedometeret er merket til 250 km/t og rødmerkeringen går til rett over 6.000. 

Vi finner noe så sjeldent som en bil uten knapper på rattet. 
I stedet kjøres den franske varianten med knapper på egne klosser bak rattet. 
Du styrer fartsholder med venstre fingertupper og stereo til høyre. 

Her føler man seg bare frem blant knapper oppe og nede, på enden og et rullehjul. 
Det fødte kaos før man har lært dem. 

At det bare finnes to trykknapper nede på midtkonsollen for volum hjelper ikke nevneverdig på brukervennligheten. 

DS3 er så gammel at den heldigvis fortsatt har klimaanlegg på egne knapper og ikke på skjermen, slik alle nyere biler fra konsernet har. 
Det gjør alt mye enklere, kjappere og mer trafikksikkert. 
Utrolig nok. 

Så langt unna den lille infotainment-skjermen som det er mulig å komme finner vi menyknappen. 
Der finner vi valget mellom navi, radio eller andre medier, telefon, innstillinger, og kjørekomputer. 
Det er uansett så lite å stille inn at man sjelden trenger å forholde seg til den. 

Frekk 

Interiøret preges av lakkerte flater og kule bøttestoler. 
De er ikke riktig så sportslig som de utgir seg for. 
Sidene er i skumgummi og gir seg mye. 
Setene er helmanuelle uten korsryggstøtte. 
Personlig klarer ikke undertegnede å finne en ok sittestilling i denne bilen. 

Rattet er for langt unna selv om det er justerbart fire veier. 
Du må velge mellom strake armer eller veldig bøyde bein, eller begge deler. 
Baksetet byr ikke på mye plass for bena. 
Bagasjerommet er dypt, noe som er vanlig i klassen - og er delt 40/60. 

Under panseret finner du en 1,6 liter på 210 hester og 300 Nm. 
Det skulle vært ganske grisevilt på en bil som bare veier 1.175 kilo. 
Misforstå meg rett, for bilen er pigg nok den, men den byr på en litt kjedelig lineær effektkurve. 
Man føler aldri noen grunn til å plage den gjennom turtallsregisteret, selv om den gir deg power der oppe. 
Selv om ytelsene isolert sett er bra, har de ikke klart å formidle kraften i like stor grad. 

De har riktignok laget et lite lydpuff ved giringene for å få opp pulsen. 

Girskiftene mellom de seks girene er harde men presise. 
Samspill mellom pedaler, clutch og motor er bra. 

Performance-utgaven har sportslig understell, og går og stusser bortover veien, slik lommeraketter skal gjøre. 
Styringen er kanskje bilens største fortrinn og noe mange bør misunne den. 

Den spiser svinger og har en fantastisk turn in i sving. 
205/40R18 sørger for sportslig grep. 

Da er det irriterende å sitte så dårlig at man føler å ikke få utnyttet bilen. 
Oppsett føles og godt, og bilen bra sammenskrudd. 

Det er ikke noe skrammel eller slag på dårlig vei, selv om den er stiv. 

Greit utstyrt 

Til å skulle være mer av det eksklusive slaget blir man ikke overveldet av utstyrsnivået. 

Den mangler høydejustering på passasjersetet og mye sikkerhetsutstyr som finnes på konkurrenter, men bilen har nødbremsesystem og Apple Carplay/Mirrorlink og ryggekamera med parkeringssensor foran og bak. 

For denne pakka tar DS Automotive fra kroner 390.000 kroner. 

Det blir i meste laget når man får en langt større og mer praktisk Polo med DSG for 350.000 kroner. 
