Diverse artister:«En annen dans» 

(Tylden) 

Ole Ivars kjente dansebandlåter tolket av norske musikerkolleger. 

William Kristoffersen er Ole Ivars' faste låtskriver. 
På dette albumet har artister som spenner fra Mia Gundersen, Olav Stedje, Notodden Bluesband til Nidarosdomens Guttekor og Ketil Bjørnstad tolket hver sin Ole Ivars-låt. 
Bredden er stor, og platen viser også hvilken dyktig låtskriver Kristoffersen er. 
Han skriver sanger som også funker i andre versjoner og arrangement. 
For dem som ikke lytter til Ole Ivars daglig, byr denne platen på stor bredde og spennvidde, musikk på morsmålet med mange morsomme historier. 

Her er f.eks. Trond-Viggo Torgersens showversjon av «Nei så tjukk du har blitt», Odd Børretzen på hedmarksdialekt i «Hyttetur» og Ketil Bjørnstads tolkning av instrumentalen «Risa» som ytterpunkt.. 

Denne platen vil sikkert glede mange Ole Ivars-fans og overraske dem som ikke kjenner musikken til Norges fremste danseband i detalj. 
