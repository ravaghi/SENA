John Legend:«Once Again» 

(Columbia/Sony BMG) 

Den trygge retrosoulens ypperste fanebærer. 
Et par-tre ganger i tiåret finner det sted en liten soul-sensasjon i Norge. 
Den siste var denne karens debutplate. 

Oppfølgeren tar ikke noe syvmilssteg videre stilmessig, men Legend har begynt å rendyrke soul i større grad. 
«Once Again» har mindre av crossover-følelsen som preget «Get Lifted», mindre Stevie Wonder-inspirasjon, ingen gjesterappere. 
Kort sagt er det mindre av alt, men mer av hovedpersonen. 

Et trekk som gir avkastning, for Legend har en så uttrykksfull stemme og sterk visjon at han står trygt på egne ben - riktignok støttet av ruvende produsenter som Kanye West, Raphael Saadiq og Will.I.Am. 

Melodiføringen er høy, og Legend lager nok en gang soul av typen som føles rensende og spirituell, uten at han mister bakkekontakten. 
Trygt og godt, organisk og forførende. 
Dessuten er det herlig at det fortsatt lages plater med «sort» musikk uten et hav av ekstra-ditt og bonus-datt - og som gir seg på topp. 

ANBEFALTE KJØP: 
«Heaven», «Show Me», «Another Again», «Coming Home» 
