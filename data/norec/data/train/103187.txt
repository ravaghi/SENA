Konsertanmeldelse:For en hevn 

Mastodon skulle ha vært på Norwegian Wood i fjor, men ble i stedet årets beste booking i badet. 
Synd at ikke flere hadde oppdaget det. 

Kanskje hadde metalfansen glemt at det fantes en ungdomsdag blant alle seksti og sytti år gamle fordums stjerner under årets Norwegian Wood. 
Kanskje glemte de det fordi Mastodon har vært jevnlig i Norge de siste årene, både i egen kraft og som oppvarmere for Metallica. 
Men da glemte de samtidig at Mastodon - og deres fans - de facto er fremtiden. 
Og et perfekt festivalband. 

Fjorårets opptreden ble avlyst på grunn av gitarist Bill Kellihers plutselige bukspyttkjertelbetennelse. 

Men for en hevn Atlanta-bandet tok i går kveld. 
Allerede en slamrende «Iron Tusk» innledningsvis avslørte et band som konsekvent fornekter å bli satt i metalbås, men som er et helt fantastisk lag av individualister som spiller for hverandre - litt annerledes enn kvelden i forveien, da Ringo Starr og hans All Star Band bega seg ut på sine helt egne, nostalgiske egotripper i gjørmebadet. 

Vel, det finnes én eksepsjonelt briljant musiker i Mastodon også. 

Han spiller trommer og heter Brann Dailor. 
Han kan best beskrives som en Duracell-kanin med stoisk ro, hvilket jo er en selvmotsigelse av dimensjoner. 
Men Dailor er hjernen bak de hyppige brekkene mellom metalcore og emosjonell progressivitet som har gitt Mastodon posisjonen som kanskje det mest spennende metalbandet av i dag, og er selve dynamoen bak bandets suksess - også live, viste det seg i Frognerbadet i går. 

Dailor er også store deler av den tunge, mørke bakgrunnen til Mastodon-universet, ikke bare på grunn av sin dopfortid, men ikke minst fordi han som femtenåring mistet sin ett år yngre søster Skye i pilleoverdose - en hendelse som er bakgrunnen til ett av Mastodons mesterverk, «Crack The Skye». 

Norwegian Wood hadde stengt av store deler av Frognerbadet i går for å spare gressplenen - nå gjørmeamfiet - til kveldens avslutning med de aldrende herrer i The Eagles. 

Likevel viser det seg at det villeste, det yngste og det mest skitne fort kan være det beste. 
(Anmeldelsen er basert på konsertens første sytti minutter). 

Konsert: 
Mastodon Sted: Norwegian Wood, Frognerbadet i Oslo Publikum: 
Ca. 2500 
