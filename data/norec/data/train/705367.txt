Don Williams:Mannen med den myke stemmen 

Han kalles den milde kjempen og har toppet countrylisten 17 ganger i USA. 

Diverse Artister: 
"Gentle giants: 
The songs of Don Williams" (Slate Creek/Border) 

Takket være en countryglad mor var en plate med Don Williams den andre lp-en jeg eide. 
Den første var mer aldersriktige "Arne Bendiksen synger for barna". 

Don Williams er i dag 78 år. 
Etter sju år med Pozo-Seco Singers, gikk texaneren solo i 1971 og fikk nærmest fast plass på countrylistene de neste 20 årene. 
Initiativet til hyllesten kom etter at Williams i fjor pensjonerte seg fra konsertlivet. 

Blant høydepunktene finner vi John Prine og Roger Cook i deres egen "Love on a roll", som Williams toppet countrylisten med i 1983. 

I 1981 sang han Townes Van Zandts nydelige "If I needed you" i duett med Emmylou Harris, og her kommer den med Jason Isbell og Amanda Shires. 
Et annet ektepar, Chris og Morgane Stapleton, tar for seg Bob McDills "Amanda". 

Alison Krauss tar på sin side godt vare på "Till the rivers all run dry", Williams' eneste egne sang her. 

Beste spor: 
"Till the rivers all run dry" med Alison Krauss, "Amanda" med Chris og Morgane Stapleton, "If I needed you" med Jason Isbell & Amanda Shires og "Love is on a roll" med John Prine og Roger Cook. 
