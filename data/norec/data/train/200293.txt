Samsung Galaxy S III Mini
Vi trillet en sekser til S III – hva synes vi om lillebror? 

S III Mini ser helt lik ut som storebror S III på et bilde, men side om side er det lett å se forskjellen, der skjermstørrelsen er krympet fra 4,8 til 4 tommer. 

Hadde det vært den eneste forskjellen, kunne S III Mini ha vært en skikkelig killer-telefon. 
Mange synes 4,8 tommer blir alt for stort, og at fire tommer er ganske optimalt. 

Dog er det også mye av innmaten som er «mini» sammenlignet med storebror. 
La oss først se på de viktigste egenskapene side om side: 

Med andre ord er ikke dette en «liten S III», men en langt svakere telefon. 
Faktisk er den også noe lavere spesifisert enn to år gamle Samsung Galaxy S II, blant annet med litt tregere prosessor, lavere kameraoppløsning og litt mindre batteri. 

Konstruksjon 

Dette er altså en telefon som utvendig fremstår ganske lik som Galaxy S III, bare med litt mindre formfaktor. 
Telefonen er riktignok litt tykkere (uten at den har noe å skamme seg over), og med fire tommer over diagonalen (en relativt beskjeden størrelse i dagens mobilmarked) ligger den godt i hånda og kan også lett betjenes med én hånd. 

Som vanlig fra Samsung er det plast som gjelder også for S III Mini. 
En kjekk fordel er at du kan ta av baklokket, som igjen betyr at du kan bytte batterier om du vil ha med et ekstra på innerlomma. 
Telefonen støtter også utvidelser av minnet i form av micro SD-kort og bruker for øvrig «vanlig» SIM-kort. 

Knappeutformingen er den samme som for storebror. 
Volumknappene er plassert et stykke ned på venstre side (når du ser på skjermen), mens av og på-bryteren sitter på motsatt side. 
I likhet med iPhone har Samsung også beholdt den fysiske «hjem»-knappen nederst (som også kan brukes for å slå på telefonen), mens feltene ved siden av er berøringsfølsomme meny- og tilbakeknapper og lyser opp ved berøring. 

Skjermen er altså av Super AMOLED-typen, og oppløsningen er 800x480 piksler. 
Som med andre AMOLED-baserte skjermer er sortnivået svært godt, men skarpheten er selvsagt ikke i nærheten av telefonene som har HD-oppløsning. 
Verdt å merke seg er også at dette er en svakere skjerm enn Galaxy S II, som har Super AMOLED plus-teknologi. 
Det betyr at S III mini har to sub-piksler i stedet for tre (på S II). 

I bruk 

S III Mini har samme utgave av Touchwiz som storebror S III, der naturen står i sentrum hva gjelder bakgrunner og lydeffekter. 
Selv om prosessoren er vesentlig svakere enn den som står i S III, flyter hjemskjermen helt fint når man sveiper til sidene. 

Det betyr også at S III Mini har mange av de samme funksjonene som S III. 
Blant annet får du den kjekke funksjonen «Smart stay», som sørger for ikke å slå av skjermen dersom du ser på den. 
Smartvarsel gjør at telefonen vibrerer i det du plukker den opp hvis det har skjedd noe i mellomtiden, du kan tippe skjermen mens du flytter et ikon for å bytte mellom de ulike hjemskjermene etc. 

Av medfølgende apper utover det vanlige, kan vi nevne Samsungs ChatON-tjeneste (nettbaserte tekstmeldinger mellom brukerne), en enkel notat-app og kalenderappen S Planner. 
Sistnevnte er helt likt utformet som den er på telefoner med høyere oppløsning, og det blir fort vanskelig å holde oversikten over en velfylt kalender. 
Epost-appen er også god fra Samsung, der du blant annet definere hvor ofte telefonen skal synke epost basert på ukedag og tidspunkt. 

Mens Samsung lenge har vært kongen på haugen hva gjelder formatstøtte på videofiler, er den ganske amputert på S III Mini. 
I testsuiten vår, som består av en haug av ulike videosnutter i ulike formater og oppløsninger, er det svært få som lar seg spille av. 
Noen av dem kun med lydspor og ikke med bilde. 

S III Mini kjører for øvrig Android versjon 4.1 – den nest nyeste versjonen som de aller fleste nye toppmodellene kjører i dag. 
Så vidt oss bekjent er det kun Nexus 4 som har aller siste versjon (4.2). 

Ytelse 

S III Mini er en telefon som koster drøye to tusen kroner i de billigste nettbutikkene, og vi forventer selvsagt ikke allverden med tanke på ytelse. 
Det får vi heller ikke. 

Eksempelvis scorer telefonen 2804 poeng i den velkjente Quadrant Standard-testen, og i denne testens scoret to år game Galaxy S II 3415. 
I Electopia-testen (måler 3D-ytelse) får vi lite imponerende 20,3 bilder per sekund med samme oppløsning som Galaxy S II, som i sin tid klarte 36,3 bilder per sekund i samme øvelse. 

Derfor er heller ikke denne telefonen å anbefale til deg som vil spille de mest ressurskrevende spillene, men mer «middels» krevende spill går helt fint. 
«Mini motor racers», for eksempel, flyter fint og er helt spillbart på S III Mini (selv om vi måtte vente godt over ett minutt første gang vi startet spillet). 

Telefonen yter også greit til daglig bruk. 
Nettleseren fungerer finfint, og skrolling nedover lange avisforsider flyter bra. 
Som testjournalist er man godt vant med de siste beistene, og da merker man noen tidelers forsinkelser her og der når man trykker rundt i menyene på S III Mini, men er du blant de som ikke har behov for den siste toppmodellen, blir du neppe skuffet over ytelsen, tror vi. 

Merk også at S III Mini kun har 14Mbps som maks hastighet over 3G-nettet. 

Kamera 

Vi skal være de første til å påpeke at antall megapiksler ikke henger sammen med bildekvaliteten, men verden er nå en gang sånn at det ofte er slik at antall megapiksler også har en sammenheng med alderen på bildebrikken, og derfor også indirekte med kvaliteten på bildene. 

Et hederlig unntak her er HTC One, som i 2013 blir lansert med 4Mp oppløsning på kameraet, men med en ny sensor. 

Men la oss kalle en spade for en spade: 
Kameraet i S III Mini er rett og slett dårlig. 
Svak vidvinkel, dårlig detaljnivå og blasse farger. 

Under ser du et eksempel sammenlignet med storebror S III: 

Og her får du et knippe bilder tatt med kameraet: 

Konklusjon 

Det kanskje største problemet for Samsung med S III Mini er prisen. 
Selv om 2.300 kroner høres billig ut, er avstanden til langt bedre modeller veldig liten. 
Eksempelvis koster LG Optimus 4X 
HD bare en femtilapp mer i de billigste nettbutikkene, og den er vesentlig raskere, har langt bedre skjerm og dobbelt så mye internminne for å nevne noe. 
Det er også bare noen få hundrelapper opp til to år gamle Galaxy S II, som i våre øyne fortsatt er en bedre telefon. 
Og en tusenlapp opp til én av våre favoritter, storebror S III. 

For S III Mini har lite til felles med storebror bortsett fra utseendet og grensesnittet. 
Den er svakere i alle ledd, kameraet er ikke godt nok og telefonen fremstår rett og slett som ganske middelmådig i dagens tøffe marked. 

Hadde den vært lansert til denne prisen for ett år siden, kunne den ha vært god i forhold til prisen. 

Det er den ikke i 2013. 

Samsung Galaxy S III Mini GT-i8190 8GB 
