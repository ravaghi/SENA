Filmen viser Steven Spielberg både på sitt beste og verste
«Ready Player One» fikk meg til å sperre opp øynene, slik bare Spielberg klarer. 

Med «Ready Player One» har Steven Spielberg regissert sin mest interessante film på mange år. 
Gjennom spektakulære spesialeffekter, livlig bruk av farger, samt Spielbergs evne til å fortelle effektivt, gir filmen valuta for pengene for dem som elsker sanselige gleder på kino. 

Slikt skryt kan alltid sies om Spielberg. 
Han virker allergisk mot kjedelige tablåer, scenene hans er alltid dynamiske og det som skjer – og hvorfor det skjer – er sjelden tvetydig. 
Spielbergs brautende bruk av det «regissørfaglige» er kilden til hans suksess, men samtidig også kilden til hvorfor mange himler med øynene når han regisserer uengasjerende historier: 
Av og til er han en flinkis, av og til en jålebukk. 

Til tider er «Ready Player One» en engasjerende, flersidig historie. 
Den er basert på en bok av science fiction-forfatteren Ernest Cline og handler om fattige Wade Watts (Tye Sheridan). 
Året er 2045 og samfunnet har kollapset. 
Watts lever i slummen i Ohio, forurensning og korrupsjon er overalt, men i den virtuelle spillverdenen Oasis finner man fornøyelser, lek og vennskap. 
Watts er en taper i det virkelige liv, men i Oasis er han heltemodige «Parzival». 

Oasis er fylt av popkulturelle referanser, fra Stephen King til japansk tegnefilm, fra «Lørdagskjøret» («Saturday Night Fever») til «King Kong». 
Slikt er viktig fordi popkultur var viktig for skaperen av Oasis, James Halliday (Mark Rylance). 
I tillegg fyller Spielberg på med musikk fra 80-tallet, som Van Halen og Tears For Fears – interessante referanser fordi dette er perioden da Spielberg dominerte markedet så kraftig at filmene hans herfra fortsatt preger vår tids popkultur. 
Er dette Spielberg som setter seg selv under lupen? 

I sin første time er «Ready Player One» en overraskende personlig film, og med en farge- og bildebruk som til tider kan omtales som «surrealistisk»: en krysning mellom animasjon, datagrafikk og «virkelighet». 
Spielberg prøver ut nye visuelle strategier i et interessant samspill med en historie som handler om å bevege seg mellom ulike verdener og identiteter. 

En annen tankevekker er at Oasis er en økonomisk suksess i en fremtid der kapitalismen har kollapset: 
Skaperen Hallidays død utløser et spill hvor den som finner forklaringen på tre gåter, vil arve aksjene hans. 

Når Watts løser den første gåten, etter to spektakulære billøp, settes filmens handling i gang: 
Den maktsyke Nolan Sorrento (Ben Mendelsohn) prøver å stanse Watts slik at han (og hans konkurrerende firma) kan knabbe aksjene, og dermed bli enda rikere. 

At «Ready Player One» er en underholdningsfilm som kommenterer hva underholdning er, og hvordan dette fungerer i en profittjagende verden, virker for godt til å være sant. 
Og dessverre viser det seg at dette er tilfelle. 

Underholdningsfilm forestiller ofte en ødelagt fremtid som holdes nede av korrupsjon og ressursmangel, men forestiller sjelden at årsakene løses. 
«Ready Player One» er nok en film hvor en uhyggelig fremtid ikke er et tema i seg selv, men kun omgivelser for verdens eldste historie: 
En gutt blir til mann etter en voldelig prøve. 

Dette er Spielberg på sitt beste og på sitt verste: 
Flinkisen Spielberg tar oss med på Watts utforskning av identitet, mens jålebukken Spielberg tar over i filmens siste halvdel: 
Hovedpersonenes «aksjejakt» blir viktig som action, men ikke som sammensmelting av action og tematikk. 

Når ideene gradvis viskes ut, betyr det at også actionsekvensenes nerve viskes ut. 
«Ready Player One» fikk meg til å sperre opp øynene, slik bare Spielberg klarer, men mot slutten himlet jeg med øynene: 
Game over. 
