TV-PREMIERE: Klar, ferdig, bak!
Wow! 
Dette er et program fullt av fristelser, søt spenning, estetikk - og masse, masse kakedeig. 

TV-premiere «Hele Norge baker» TV3 søndager klokken 20.00 

Det er mye vi nordmenn skal gjøre på TV. 
Nå skal vi også bake, og det er faktisk helt på sin plass. 

De fleste baker vel litt selv, eller har en mor, en venn - en sjef som imponerer på den fronten, og med hele cupcake-trenden de siste årene er det helt riktig timing for en slags «Master Chef» med baking. 

Originalen «The Great British Bake Off» ble en knallsuksess på BBC2 - og vi skjønner ikke hvorfor dette ikke skal kunne funke her hjemme i vår egen bløtkakenasjon. 

For programmet gir flere «wow!». 
Innpakningen, den pastellkledde Line Verndal som leder programmet, dommernes kombinasjon (den strenge franske konditoren Pascal Dupuy og Åpent bakeri-gründer Øyvind Lofthus), deltakernes bakeferdigheter (i alle fall de fleste av dem) 
- wow! 
Det meste funker. 

De 12 deltakerne skal kjempe om å bli Norges beste amatørbaker, og i første episode utfordres de til å lage sin beste trelagskake, samt må vise tekniske ferdigheter når de alle skal lage en fransk jordbærkake. 

Ja, høres banalt ut, og ja, konseptet er enkelt - og det kan muligens bli kjedelig i lengden. 
Men foreløpig er det ikke kjedelig et sekund, og bakeverdenen har bare så vidt åpnet seg. 

Deltakerne er en blandet gjeng; her har vi alt fra bilstylisten Bjørn Ali (32), massøren Ole Victor (23) som også driver med kampsport og Ellen (30) som er hjemme i barselpermisjon og bare elsker å bake kaker. 
Se opp for bilstylisten! 
Det er godt at TV3 har funnet mer allsidige deltakere enn kun cupcakebakende bloggere. 

I neste program skal det konkurreres i kjeks og småkaker. 
Det høres banalt ut det også, men vi gleder oss! 
Dette er et koseprogram også for dem som ikke har lagd en sukkerbunn før, og folkens: 

TV3 fortjener at Norge får litt bakefeber nå! 
