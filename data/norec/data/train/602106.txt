Lyden av vinter
Med det som kan karakteriseres en vinterplate mer enn et julealbum, tar a capella-gruppen Pitsj oss med gjennom vinterens lunefulle humør via melodiske stemninger. 
Vokalgruppen Pitsj gav ut sitt debutalbum i 2006, og har siden vært med på Kjempesjansen på NRK og gitt ut flere plater. 
Denne gangen har de brukt sin stemmeprakt til å skape et variert og annerledes vinteralbum hvor vi både får kjente julesanger og egenskrevne låter. 

Pitsj krever mye av lytteren, og man må høre nøye for å få med seg detaljene i de forskjellige stemmeføringene. 
Spesielt på de egenskrevne låtene hvor melodilinjene heller ikke er de mest logiske og lyttervennlige. 

«Snø» har uten tvil sine vakre sider og varierer ved å utforske både det fine og sarte til de mer dissonerende harmoniene. 
Siden det kun er kvinner i Pitsj blir det naturligvis lite bass. 
Det er også begrenset med rytme, og utover i albumet merker man ønsket om litt mer trøkk. 
Man savner også mer lekenhet som man har hørt på tidligere utgivelser. 

De tradisjonelle julesangene er samlet på siste del av albumet som avsluttes med «Deilig er jorden» iført frekke korarrangement. 

Det er slik vinteren høres ut. 
Fra pudder-snø til isende kulde. 
