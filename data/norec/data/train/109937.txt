Harmoniske voksne menn
KONSERT: 
Mirror Lakes STED: 
Øyafestivalen PUBLIKUM: 
Cirka 3000 

Gitaristen Knut Schreiner (Turboneger, Kåre & The Cavemen/Euroboys) har uttalt at han ser på Mirror Lakes som et «band å bli voksen i». 

Og de ser ganske voksne - eller i alle fornuftige og velbalanserte - ut der de står, passende nok på scenen som kalles Sjøsiden, opplyst av gul sommersol. 
Mirror Lakes er ikke bandet for visuelt fyrverkeri - selv om Schreiner, når han spiller på sitt mest intense, kan «gitarhelte» med de beste, og er den gitaristen i Norge det er gøyest å se på. 
De musikernes musikere; i bestittelse av en type virtuositet som er så trygg at den av og til kan føles nesten bedagelig. 

De plukker høydepunkter fra det doble debutalbumet som kom tidligere i år: 
«Gold In April», «Jaded Man», «To The Outside», sitnevnte med et smått postrock-aktig klimaks. 
Balladen «Home», med sine melankolsk bluesy Peter Green-infleksjoner, er spesielt stemningsfull og fin. 
Mirror Lakes´«vestkystrock» er harmonisk og lun, men ikke uten dunkle understrømmer. 

Trond Mjøen og Schreiner deler broderlig på soliene, og det er generelt en nytelse å høre gitarbroderiene deres (Schreiner slår endog til med en George Harrison-lydende slideoppvisning). 
Sangene får mer tyngde jo mer plass instrumentalistene rydder seg, og vokalisten Frode Fivel har en behagelig, mild tone med ditto utstråling. 
Finfint, var det. 

MORTEN STÅLE NILSEN 
