Sommerflørt i dass
NOTD tar et lite skritt frem, Dagny tar to tilbake. 

DJ-duoen NOTD har det siste året bemerket seg som stødige remiksprodusenter med sine egne tolkninger av DJ Khaled, Shawn Mendez og Ed Sheeran. 
Som en av Sveriges nyeste eksportvarer er samarbeidet med “vår” Dagny i utgangspunktet naturlig og spennende. 
To fremadstormende aktører, sammen om verdensherredømme. 

Den evige sommerflørt-klisjeen dyrkes i «Summer of Love». 
NOTD innhenter forsøksvis en sommerfølelse med innfall av tropiske vibber og selvfølgelig.. 
rolig knipsing, men det er intet nytt under solen i låta som blander generisk elektropop med drømmen om sommerens romantiske eskapader. 
Det ligger noe Paradise Hotel-aktig over det hele. 
En lever i paradis, vi er frie, gjør hva vi vil, det er utopisk, men vi er likevel klare over at det snart tar slutt. 

Som NOTDs første originallåt gjør den nok ikke en sterk inntreden. 
Alt i alt er «Summer of Love» til dels fengende, men den gir ikke så mye. 
Lyrisk har Dagny vist i både «Wearing Nothing» og «Backbeat» at hun kan prestere bedre enn en forglemmelig birolle som denne, med tekster som utfordrer lytteren i større grad enn en streit, rett fram kjærlighetslåt. 

Denne sommerflørten glemmes like kjapt som den blomstret. 
Selv skulle jeg ønske Dagny kunne fortsette progresjonen hun har hatt, men her er hun alminnelig. 
Når det kommer til NOTD er det pirrende med DJ-er som tidligere har “skjult” seg i mørket med remikser, men som nå utfordrer seg selv til å lage originaler. 
Selv om denne starten på noe nytt ikke innfridde, skal en ikke se bort ifra at begge parter har potensiale til å gjøre noe mer minneverdig når de har kommet seg tilbake fra sydenferien. 
