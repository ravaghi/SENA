Bøllete tredjealbum fra Bergens fineste
Razika gjør det de kan best og litt til. 

ALBUM: 
Det er kort vei mellom høydepunktene på bergensjentene Razika vanskelige tredjeplate. 
Hendelsesforløpet for en artist med umiddelbar suksess er ofte at debuten oser av talent, kreativitet og en ungdommelig ureddhet. 
Oppfølgeren glatter ofte ut de spillemessige skavankene fra første runde og henter kreativ næring fra den innledende oppturen. 

Men hva gjør man når man kommer til nummer tre og skal vise at man har flere jokere i ermet? 
Mange går i fellen og overtenker veivalgmulighetene, ofte med det resultat at de mister seg selv i prosessen. 

Holder på stilen 
Slik er det ikke med disse bergensjentene. 
Razika fortsetter ufortrødent på samme sti som før, tilsynelatende totalt ubekymret for å gjenta seg selv. 
Og det er denne nonsjalante holdningen og den tryggheten bandet utviser som gjør «Ut til de andre» til en fryd å høre på. 

Visst er det endringer å spore her også, men de er helst av det kosmetiske slaget. 
Låtene er mer raffinerte, ska-elementene er ikke så langt fremme i miksen, og rutinen er merkbar - det låter krutt av kompet. 
Det handler om brudd, byturer og nye bekjentskaper, fortalt uten filter og med hjertet utenpå skjorta. 
Det er morsomt, rørende, freidig og ikke minst veldig fengende. 

«Om du ikke vil ha meg, så vær så god og faen ta deg», synges det i åpningslåten «Faen ta deg», mens Razika blottlegger sine sinteste og mest punka fuzzakkorder. 
«Om igjen» er en popballade av klassisk merke med store koringer, mens «Gi meg, gi meg, gi meg» viser at bandets nysgjerrighet strekker seg helt tilbake til Beach Boys og varme California-strender. 

Referansetung nyvinning Selv om referansene stort sett strekker seg tilbake til 60-tallets klassiske pop og surf, samt punk og new wave som hadde de beste vekstkårene i overgangen fra 70- til 80-tallet, formidler Razika sine sanger på en måte som gjør at de aldri føles som et retro- eller et noveltyband. 

Det må de fortsette med, fordi dette bandet er definitivt på stigende kurs. 
