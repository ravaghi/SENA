James Johnston:Solodebut med piano og strykere 

Årene med Nick Cave har lært ham hvordan en ballade skal skrives. 

James Johnston: 
"Starless room" (Clouds Hill/Border) 

James Johnston er frontfigur i det energiske London-bandet Gallon Drunk, men det kan du ikke høre på solodebuten. 
Derimot er det lettere å skjønne at han på 90-tallet var gitarist i The Bad Seeds, backingbandet til Nick Cave. 

Solodebuten likner det Cave gjør i sine mykeste stunder, og selv trekker Johnston fram Isaac Hayes, Ray Charles og Lee Hazlewood som sangere han liker å lytte til. 
Og hvor ofte hører du en rockemusiker nevne Tarjei Vesaas som en forfatter han setter pris på? 

For Johnston resulterer den litterære interessen i vers som The haunted morning rain comes/Hard as day/Far away/Echoes call ("Let it fall). 

Skyggene er mørke, men musikken på platen er usedvanlig vakker. 
Et piano viser vei, strykerne følger etter, koret befinner seg oppe blant skyene og Johnston synger som om evigheten er neste stopp. 

Beste spor: 
"I'd give you anything", "St. Martha's", "Starless room", "Cold morning light", "The light of love". 
