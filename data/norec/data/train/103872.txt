Eagles:«The Complete Greatest Hits» 

(Warner) 

Selv tvilere - og det kan til tider være lett å sympatisere en smule med nettopp dem - har bare godt av å ha litt Eagles i livet. 

Og etter denne doble samleplaten, uten tvil den fornuftigste i sitt slag til nå, blir valget: 

Klarer du deg med «Hotel California», bandets konseptuelle mesterverk om solskinnsstatens mørkesider fra 1976, eller trenger du høydepunkter fra hele denne veloljede countrypop/poprock-institusjonens karriere? 

Begge deler, kanskje, og i så fall har «The Complete Greatest Hits» absolutt alt du trenger (fra «Desperado» og «Take It Easy» til «Love Will Keep Us Alive» fra comebacket i 1994) - med mulig unntak av Gram Parsons-hyllesten «My Man» - og en hel del sanger ingen egentlig trenger i det hele tatt (pinlighetene «Doolin-Dalton» og «James Dean», de kokaindekadente rigor mortis-ryknigene fra det steindøde sistealbumet «The Long Run» fra 1979). 

Det er for øvrig trist å måtte meddele at den ene nye låten her, «Hole In The World», muligens første smakebit fra et lenge utlovet fullt comebackalbum, dessverre tilhører sistnevnte kategori: 

En melodifattig, satt sang som ikke engang besitter det Eagles selv på sitt minst essensielle nesten alltid har evnet å bidra med: inntrengende, altovervinnende radiotrallvennlighet. 

MORTEN STÅLE NILSEN 
