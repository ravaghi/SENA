Raphael Saadiq «The Way I See It»
SOUL (Columbia/Sony BMG) 

Mester i «safe»-modus 

Ja, navnet hans er vanskelig («Sadique», skriver hans norske selskap), men Raphael Saadiq har betydelig suksess å vise til uansett - som ettertraktet bakmann for et utall R&B- og hip hop-artister, og ikke minst med hans forhenværende band Tony! 
Toni! 
Tone! og Lucy Pearl. 
Han er så høyt aktet at både Stevie Wonder og Jay-Z gjester dette, hans tredje soloalbum. 

En plate som fort kan bli hans gjennombrudd som soloartist, nå som John Legends karriere er på full fart utfor stupet og verden trenger en ny formidler av ren, klassisk, sødmefylt soul som nekter å ta innover seg at det har gått så mye som en dag siden 1976. 
Her er det softe strykere, søt falsettsang og gode verdier i fokus. 

Alt vel og bra, men likevel er dette en litt skuffende plate fordi den er så fordømt trygg. 
Saadiq kan antagelig gjøre dette i søvne, og nettopp derfor virker det som om han selger seg litt billig - hans to forrige plater hadde skarpere kanter både hva lyd, musikk og budskap angikk. 
Men om han slår gjennom nå er «The Way I See It» en akseptabel pris å betale. 

ANBEFALTE KJØP: 
«100 Yard Dash», «Big Easy», «Staying In Love», «Let's Take A Walk» 
