Britney Spears:«The Singles Collection» 

(Jive/Sony) 

Britney: 
Den vonde tiden 

Den forrige Britney Spears-samlingen, «Greatest Hits: My Prerogative», kom i 2004, akkurat idet nyhetene om sin æras definerende popstjerne var i ferd med å få et skjær av menneskelig tragedie ved seg. 
To album, «Blackout» (2007) og «Circus» (2008), og mange ubehagelige avisnotiser skiller den første samlingen fra denne ferske. 

Det er med andre ord en fordel å like Britneys nyere slagere - ikke «ikoniske» som de tidlige hitene hennes, men overraskende gode likevel - dersom du vurderer å punge ut for dette nye, mindre fjongt utseende produktet. 
Dersom låttitler som «Gimme More», «Piece Of Me, «Womanizer», «Circus», «If You Seek Amy», «Radar» og «3» får blodet ditt til å bruse, er «The Singles Collection» et bedre valg enn den forrige samleplaten. 

En annen fordel er at vi her slipper et par av de mer håpløse balladene hennes. 
Det er bare tre slike her, og det holder lenge. 
Spears har åpenbart vært gjennom en serie seriøse voksesmerter. 
Men det er fullt mulig at en fremtid som en solid leverandør av klubbhits kan bli hennes. 
