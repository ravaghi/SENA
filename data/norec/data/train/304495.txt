Musikkanmeldelse:Seyem - «Eva» 

Den norske elskoven har fått et nytt soundtrack. 

ALBUM: 
Vi anmeldere har en tendens til å slenge rundt «etterlengtet» i hytt og pine. 
Jeg kan dog ikke huske sist gang uttrykket passet bedre enn for debutalbumet til den norskspråklige R&B-sangeren; Seyem. 

Først og fremst en historisk utgivelse, da det er den første fullengderen i sin kategori - og ekstra hyggelig for de som har fulgt det både emosjonelle og humoristiske prosjektet til den gravlagte produsenttrioen Tailors siden mesterlige «Marathon» i 2012. 

Selve startskuddet for sjangerens stadig voksende troverdighet her til lands, med uforglemmelige puletekster som fram til da ikke hadde vært mulig å se for seg på bokmål («Jeg vil at du skal gjøre som Grete Waitz, og holde ut»). 

«Eva» er den norske arven etter R. Kelly og The-Dream, med gåsehudfremkallende produksjoner og detaljrike beretninger fra både kjærlighetsfylt sengehalm og byens desperate sjekkearena. 
Fri for catchy dansegulvsfrierier, men så musikalsk tilfredstillende og tekstmessig underholdende at de tolv, deilige sporene er over før du har rukket å si «nytt nivå». 

Ja, for hvem klarer vel egentlig å lire av seg «Gud må ha velsignet meg med en av sine egne» uten at det blir en cheesy klisjé? 
Og det i en låt som at på til heter «Når vi elsker»!? 

Seyem klarer, og får sannsynligvis dama di til å synge sangene sine mens han er i gang. 
