Skal, skal ikke
Fire pene mennesker flørter med utroskap på Manhattan. 
Det er noe uklart hvorfor vi skal bry oss. 

FILM: 
Utroskap er et globalt fenomen. 
Det er derfor passende at en iransk-amerikansk regissør lager et firkantdrama der kantene er henholdsvis britisk, australsk, fransk og kubansk-amerikansk. 
Massy Tadjedin har bakgrunn som manusforfatter og hun har også diktet opp denne historien som foregår i et noe sterilt øvre middelklassemiljø på Manhattan. 

Michael og Joanna Reed (Sam Worthington og Keira Knightley) bor sammen i en hvit og luftig designerleilighet. 
De elsker hverandre, får vi høre, selv om de krangler og er sjalu. 
Filmen starter med en fest som vi har sett tusen ganger før, young urban professionals mingler uanstrengt, helt til Joanna oppdager hvor vakker den nye kollegaen til Michael er (Eva Mendes). 
Neste morgen støter Joanna på sin gamle flamme (Guillaume Canet) og sier ja til en drink samme kveld. 

Klassisk skjelett 

I utgangspunktet er dette en film mange kan kjenne seg igjen i, selv de som har mindre kjøkken enn Michael og Joanna: 
Du blir tiltrukket av en annen enn den du er sammen med. 
Hvor mye av en flørt kan du tillate deg? 
Eller du treffer en eks som du aldri er blitt helt ferdig med. 
Er det greit at du pynter deg til fest og tar en drink med ham for å føle at den gjensidige tiltrekningen fortsatt er der? 

Tadjedin starter med dette klassiske skjelettet av en historie. 
Hun fyller deretter på med dialoger som er helt på det jevne. 
Karakterene og deres omgivelser er realistiske nok, på en måte som mangler enhver form for originalitet. 
Michael utvikler næringseiendommer og snakker om «presentasjonen i morgen», mens frilansjournalist Joanna henger hjemme og skriver om mote, men hun har også gitt ut en bok og sliter med den neste. 

Stiv type 

Dessverre bidrar ingen av skuespillerne til å heve manuset. 
Han typen fra «Avatar» og «Clash of the Titans» er nesten like stiv som Keanu Reeves, mens Keira Knightley ikke klarer å gjøre Joanna såpass interessant at jeg kan overse det keitete småjentesmilet eller unngå å tenke at, jøss, hun er blitt radmager siden «Love Actually». 
