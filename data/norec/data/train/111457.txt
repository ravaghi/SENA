Rickie Lee Jones:«Balm In Gilead» 

(Fantasy/Universal) 

Veteran i toppform. 

Denne avisens største unnlatelsessynd i platehøsten har antagelig vært å hoppe bukk over denne praktplaten. 
Ikke begå samme tabbe, er du snill. 

For «Balm In Gilead» er muligens årets flotteste plate fra en amerikansk seniorartist. 
55 år gamle Jones har ikke lenger så mye av den lett distanserte hipster-kulheten hun debuterte med for 30 år siden; den er erstattet av en nærhet og inderlighet som kan smelte stein. 
Samtidig er hennes idiosynkratiske, jazz-snerpete stemme intakt, og låtskriveregenskapene monumentale. 

Godt hjulpet av gjester som Alison Krauss, Vic Chesnutt, Ben Harper og Victoria Williams beveger Jones seg i et mykt og mystisk americanalandskap med bluegrasselementer så vel som rene hymner. 
«His Jeweled Floor» er så sakral at den blir årets julelyd ved siden av Lindstrøm, og albumet som helhet har en aura av visdom og en styrke som føles rensende. 

ANBEFALTE KJØP: 
«Old Enough», «The Moon Is Made Of Gold», «His Jeweled Floor», «Eucalyptus Trail», «Bayless St.» 
