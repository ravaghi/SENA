Canon Digital Ixus 800 IS
TEST: 
Sjelden har et kamera hatt så høye forventninger knyttet til seg. 
Les hva vi synes om Canons lille toppmodell! 

Canons Ixus-serie feiret 10 år i år, og helt siden år 2000 har serien bestått av digitale kameraer. 
Kameraene har solgt i bøtter og spann, og denne sommeren har Canon kommet med tre nye modeller. 
Vi har hatt toppmodellen til test den siste uka, og vi har aldri før fått så mye epost med spørsmål om når vi kommer med en test, som vi har fått angående dette kameraet. 

Og kameraet er unektelig et lekkert skue. 
Formen er nesten firkantet, men bare nesten - på høyre side vinkles kameraet på en måte som gir et litt bedre grep, og på tross av den lille størrelsen, byr kameraet både på 4x optisk zoom og bildestabilisator. 
Objektivet har en brennvidde tilsvarende 35-140mm, og faktisk merkes forskjellen mellom 35mm og 38mm ganske godt; spesielt ved innendørsfotografering der motivet som regel bare er et par meter unna. 
Lysstyrken på vidvinkel er upåklagelig med f/2.8, men vi rynker litt på nesa over f/5.5 på tele. 

Allikevel - ved fotografering av motiver som ikke er i bevegelse, vil den optiske bildestabilisatoren sørge for at lukkertiden kan være høyere, og da er det ikke et veldig stort problem at objektivet er noe lyssvakt. 
Bildestabilisatoren gjør at du kan bruke tre trinn lengre lukkertid uten at din ustøhet på hånda vil gjøre bildet mer uskarpt. 
Det betyr at lukkertiden kan være åtte ganger (2 i tredje) lenger og at du kan slippe unna med 1/20s ved full innzooming dersom du holder kameraet "normalt" ustøtt. 

CCD-brikken er av minste sort - 1/2.5", sannsynligvis for å holde størrelsen på kameraet (og prisen) nede. 
Heldigvis har Canon valgt å hoppe av megapikselracet, og seks megapiksler er et veldig fint kompromiss - helt fint tilstrekkelig for A3-utskrifter og samtidig ikke så mye at støyproblemet er spesielt stort. 
Kameraet støtter for øvrig ISO-verdier opp til 800. 

Ikke myntet på de mest avanserte 

Ixus-kameraene har aldri vært myntet på de mest avanserte brukerne. 
De har en tradisjon for å være svært gode pek-og-klikk-kameraer med rask oppstart, rask fokusering og god bildekvalitet uten alt for mye mikkmakk. 
Derfor finner vi heller ikke så mange knapper og funksjonshjul her - bare det mest nødvendige pluss litt til. 

Den største forskjellen konstruksjonsmessig sammenlignet med den forrige toppmodellen, IXUS 750, er at modushjulet på høyre side er blitt mer innfelt i selve huset. 
Litt av kritikken mot det forrige kameraet var at det var lett å få vridd på hjulet når en tok opp kameraet av lomma, og det har Canon hørt på - hjulet er faktisk nesten litt i hardeste laget, og de fleste vil være nødt til å støtte kameraet med venstre hånd for å vri på det. 
Fordelen er naturligvis at det omtrent er umulig å få vridd på det ufrivillig. 

Hjulet har seks innstillinger. 
Den grønne avspillingsmodusen, som lar deg se på bilder, vise lysbildeshow, merke bilder for utskrift etc. ligger øverst, dernest fotografering med automatikk, der det er svært begrenset hva du får endret på. 
Så kommer fotografering med større manuell kontroll - her kan du endre hvitbalanse, eksponeringskompensasjon, farger, lysmåling etc. 

Fancy funksjoner 

Dernest kommer SCN-modusen, som lar deg velge mellom 11 ulike motivprogrammer, som portrett, nattbilder, etc. 
To av dem er ekstra morsomme - den ene, fargevariasjon, lar deg velge én farge som beholdes mens resten gjøres sort-hvitt. 
Det foregår på den måten at du først peker ut hvilken farge du vil beholde, markerer den med venstre piltast, og deretter ser du en forhåndsvisning på skjermen hvordan bildet kommer til å bli. 
Den andre, fargeskifte, fungerer på nesten samme måte, men i stedet velger du hvilken farge du ønsker å bytte og hvilken farge du vil bytte til, og deretter gjøres akkurat det. 
Under ser du et eksempel der vi har beholdt kun det røde i bildet. 

Filmmodusen er det siste valget på hjulet, og kameraet kan filme med 640x480 pikslers oppløsning og 30 bilder i sekundet med meget god kvalitet, noe som gjenspeiles av størrelsen med en bitrate på 2MB/s. 
Du kan også bruke både 15 bilder per sekund og 320x240 for å spare litt plass, og du kan også sette på sterkere komprimering så filmsnutten blir litt mer epostvennlig. 
En artig sak er imidlertid at du også her kan bruke fargevariasjon og fargeskifte, så å lage sin egen Sin City er med andre ord mulig. 

Ellers finner vi den vanlige pakka på baksiden. 
Skjermen er 2.5" stor og har en oppløsning på 173.000 piksler, vi finner piltaster og OK, menyknapp, displayknapp og en egen knapp for direkteutskrift. 
Piltastene fungerer også som snarveier til blits, seriefotografi/selvutløser, ISO-innstillinger og makro. 
Makronærgrensen er for øvrig 2cm - meget bra, med andre ord. 

Veldig god LCD-skjerm 

LCD-skjermen har særdeles god innsynsvinkel, og det er faktisk mulig nesten med død vinkel å se hva du har rammet inn. 
Den er god både i sterkt og dårlig lys - i dårlig lys brukes det kanskje litt i overkant mye gain (økt følsomhet), men det er bedre enn at bilderaten synker eller at bildet blir for mørkt. 
En annen ting vi liker godt er at bildet automatisk roteres når du roterer på kameraet - dermed kan du se bildene du tok på høykant på hele skjermen. 

Som vanlig for Canon-kameraer er Func-knappen en snarvei til bildeinnstillinger som hvitbalanse, eksponeringskompensasjon etc. 
Avhengig av hvilken modus kameraet står i, vil menyvalgene her endre seg. 
Den vanlige menyknappen byr heller ikke på noen overraskelser for de som har hatt Canon før - en ting vi også synes er kjekt er at du selv kan sette hvor mange sekunder det skal gå før selvutløseren går av. 

På toppen av kameraet finner vi bare utløserknappen, i tillegg til at zoomkontrollen er plassert foran på utløseren. 
Det er selvsagt litt smak og behag, men vi liker denne plasseringen veldig godt. 
Det eneste minuset er at den bare har én hastighet - PowerShot S3 IS, for eksempel, har flere hastigheter slik at du kan zoome sakte ved filming. 
Det skal også sies at zooming på ingen måte er stillegående; en lyd du også får med når du filmer. 

Det eneste minuset rent konstruksjonsmessig er at blitsen er plassert helt oppe i hjørnet. 
Det er naturligvis fordelaktig i forhold til det at stor avstand mellom blits og objektiv reduserer faren for røde øyne, men ulempen er spesielt at venstre tommel kommer i veien når du fotograferer på høykant med to hender. 
Som antydet lenger opp er det også et par ting som mangler for de mest avanserte. 
For eksempel har du ikke mulighet til selv å velge blender eller lukkertid, og manuell fokus er heller ikke mulig. 

Bildekvalitet 

Vi satt akkurat og pratet om det - mon tro hvordan sammenhengen er mellom antall bilder tatt med et testkamera og kvaliteten på bildene? 
Med dette kameraet har vi knipset over halvannen gigabyte med bilder på en knapp uke, og da sier det seg nesten selv at vi er fornøyde med kameraet. 
Rett ut av boksen med automatiske innstillinger er nemlig IXUS 800 IS helt suverent, og i de aller fleste tilfeller får vi god eksponering og flotte og fargerike bilder som er lette å like. 
Vi kunne riktignok godt ha sett noe skarpere bilder, men et veldig stort problem er det ikke. 

Utendørs tar kameraet knallfine bilder. 
Vi opplever nesten ikke noen kromatisk feilbrytning annet enn i de aller største kontrastområdene (se bildet), og heller ikke her er den spesielt høy. 
En gang i blant blir bakgrunnen litt vel overeksponert, og en andel av testbildene tatt undendørs på en solskinnsdag får veldig hvit himmel som har vært litt typisk for Canon sine kameraer - det er imidlertid noe det går an å rette på ved å justere på eksponeringskompensasjonen. 

Vi er også godt fornøyde med skarpheten i hjørnene, som ikke ser ut til å avta like mye som den gjør på andre kameraer. 
Noe vignettering finner vi, spesielt med blits, men dette kan korrigeres i etterkant. 

Innendørs er vi også godt fornøyde. 
35mm vidvinkel gir deg litt mer spillerom enn 38mm som er vanlig for lommekameraer, og bildestabilisatoren sørger for at bilder uten blits av ting som ikke er i bevegelse blir skarpe. 
Vi er også godt fornøyde med kameraets prestasjoner ved høy ISO. 
800 er i høyeste laget, men fungerer allikevel greit i nødsituasjoner der støyen blir akseptabel til 10x15-utskrifter, og 400 er faktisk ganske brukbart. 

Blitsen er bedre enn gjennomsnittet, men har fortsatt litt å gå på. 
Vi nevnte vignettering i hjørnene, og den kunne også ha hatt en litt større rekkevidde enn oppgitte 3.5 meter. 

Hvis du lurer på gevinsten av å ha optisk bildestabilisator, gir vi deg gjerne et eksempel. 
Følgende utsnitt er skalert 50%, begge bilder er tatt på full tele (tilsvarende 140mm) med 1/13s lukkertid, håndholdt med fullt fokus på å holde kameraet stødig. 
Det bør vel være unødvendig å si hvilket av dem som er tatt med bildestabilisatoren på? 

Alt i alt er vi veldig godt fornøyd med kameraet når det gjelder bildekvalitet, noe du selv kan se eksempler på i bildegalleriet under: 

Ytelse 

Ytelsesmessig er kameraet rett og slett en fryd å bruke, og det er kanskje det verste råskinnet vi har vært borti noen gang når det gjelder lommekameraer. 
Autofokusen er lynrask, og særdeles treffsikker også i dårlig lys, som gjør kameraet raskt også ved full tele, selv om objektivet er noe lyssvakt. 
Blitslading, oppstart, seriefotografi - alt er raskt ved dette kameraet. 
Det tar seriefotografi med 2,1 bilde pr. sekund ubegrenset lenge (vi gav oss på 70) og klarer å fyre av hele 16 bilder MED blits på 10 sekunder! 
Oppstartstiden er på sekundet blank, og det på et kamera der optikken kommer ut av huset. 

Det eneste minuset ytelsesmessig er batterilevetiden - ikke at den er spesielt dårlig med sine 240 bilder, men noen av konkurrentene tilbyr nesten det dobbelte, og det hadde virkelig vært krona på verket. 

Her er den fullstendige ytelsestabellen: 

Konklusjon 

Dette kommer vel ikke som noen overraskelse - vi elsker Canon Ixus 800 IS. 
Kameraet er suverent i bruk - det er helt fantastisk raskt både til å fokusere, lade blits og lagre bilder, det tar veldig gode bilder uten alt for mye mikkmakk og det er veldig brukervennlig i tillegg til å by på et par unike funksjoner. 

I tillegg ser det bra ut - det er lite og lekkert, godt å holde i, har en veldig fin LCD-skjerm og til og med optisk søker. 
Taster er fornuftig plassert, det er bra med snarveier til innstillinger og kameraet er intuitivt og lett å bli kjent med. 
Som en bonus har det optisk bildestabilisator som sikrer skarpe bilder der lystilgangen er dårlig. 

Ikke at kameraet er perfekt - småting som vignettering og begrenset blitsrekkevidde trekker litt ned, og de mest avanserte vil savne blender- og lukkerprioriterte bilder, bracketing, manuell fokus og den type avanserte funskjoner. 
Det skal imidlertid sies at de mest avanserte brukerne nok heller ikke er målgruppen for Ixus-kameraene. 

Prisen er riktignok noe høy, men har du budsjett til det og klarer å leve uten de mest avanserte funksjonene, får du neppe en bedre totalpakke enn dette. 
Vi triller derfor en sekser på terningen til Canon Ixus 800 IS, som undertegnende definitivt har tenkt til å ha med på lomma i bryllup på lørdag. 
Et strålende kamera, rett og slett. 
