Phoebe Bridgers:Smerten som ligger bak 

Det er noe hjerteskjærende over platesomslaget med et spøkelseslaken malt over barnet. 

Phoebe Bridgers: 
"Stranger in the Alps" (Dead Oceans/Border) 

Bildet er av Phoebe Bridgers selv. 
Hunden tilhørte bestefaren. 
Den var gammel og døde like etterpå. 
Dermed er stemningen satt. 
Hun er ingen spesielt lystig 22-åring på riller. 

"Funeral" handler om den gang hun sang i en begravelse, for en venn som døde av en overdose heroin. 
En nydelig sang, men det er ikke vanskelig å føle den intense smerten som ligger bak: 

Jesus Christ, I’m so blue all the time 

That’s just how I feel 

always have and always will 

Bridgers betrakter ikke seg selv som noen spesielt deprimert person, men hun liker sanger som gjør henne trist. 
Favorittsitatet hennes stammer fra Tom Waits: 
I want beautiful melodies telling me terrible things. 
Hun setter Elliott Smith høyt og har en del til felles med vennen Julien Baker. 

Det er oppsiktsvekkende hvem hun har fått med seg. 
Ryan Adams produserte debutsinglen "Killer" for to år siden. 
På albumversjonen er det John Doe som korer. 
En annen som har meldt seg på, er Conor Oberst. 
Tre navn som du kan skrive "selveste" foran. 

Hun lærte seg å spille gitar ved å memorere sangene til Neil Young. 
Sangene hennes har vært brukt i tv-serier og som reklame for Iphone, uten at hun mistet den rufsete indiefølelsen. 

Platen åpner med "Smoke signals". 
Egentlig en kjærlighetsvise, men bakgrunnen er 2016. 
Et år fylt med døde helter og politisk sirkus. 
Et år som fortjener Twin Peaks-følelsen Bridgers gir det. 

"Motion sickness" har vært ute som singel, også den med et sørgmodig spøkelsesomslag. 
Sangen er fylt med savnet etter en som har forlatt henne, en musikerkjæreste gammel nok til å være faren. 

Og går det an å lage en tristere setning om å bli dumpet enn dette: 
You said when you met me you were bored. 

Selve melodien er derimot platens lyse øyeblikk, farget av en slørete California-sol. 

"Demi Moore" fikk sin tittel etter at Bridgers sang I don’t want to be stoned anymore og noen oppfattet det som stoned Demi Moore. 
Dermed ble den arbeidstittelen stående, selv om hun referer til den som "The sexting song". 
En saktegående sang, slepende langs bakken. 

"Scott Street" åpner med kassegitar, før den sakte folder seg ut i løpet av sine fem minutter. 
En sang om det nye hjemstedet East Los Angeles. 

"Killer" er den nevnte singlen, en tidlig sang unnfanget av en usunn interesse for seriemordere. 

"Georgia" er eldste sangen her, skrevet mens hun gikk på high school og hadde en kjæreste fra Georgia. 
En sang som øker i styrke. 

"Chelsea" er en kjærlighetsaffære dømt til å gå galt. 
Et nikk med hodet til Leonard Cohen, Patti Smith og alle andre som har tilbrakt tid på det berømte hotellet i New York. 

"Would you rather" er en flott duett med Conor Oberst, mens "You missed my heart" ender på en fengselskirkegård. 
Opprinnelig skrevet av Mark Kozelek. 

Etter en halv minutt lang reprise av "Smoke signals" er det slutt, men for Phoebe Bridgers er det så vidt begynt. 
Ryan Adams kaller henne den neste Bob Dylan. 

Beste spor: 
"Motion sickness", "Funeral", "Killer", "Would you rather". 
