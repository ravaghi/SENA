Gossip- «Music For Men» 

Kommer neppe til å overleve sin egen hype. 

De pleide å være et garasjete punkband, varmet opp for Sleater-Kinney og hadde sitt virke i Olympia, Washington - hjembyen til tre av fire «riot grrrls». 
Som følge av en mer dansemusikkorientert retning og en Soulwax-remiks av «Standing In The Way Of Control», ble Beth Ditto over natten et «ikon» i England. 
Litt fordi hun er lesbisk og kraftig overvektig og fra Arkansas. 
Sikkert mest fordi hun er blitt venninne med Kate Moss. 
Nå er den Rick Rubin-produserte debuten på stort selskap her. 

Og den skuffer. 
Dittos kraftfulle «blues mama»-stemme har simpelthen ikke gode nok låter å gripe fatt i, og Rubins klinisk tørre, lite varierte produksjon gjør bandet ingen tjenester. 
Gossips skronkete punk/dansemusikkhybrid hadde strengt tatt sin gullader for snart 10 år siden, og tekstene er slitsomt éndimensjonale: 
Utbrukte enderim og «jeg er annerledes og stolt av det!»-paroler så langt øret kan høre. 
Platen går fort tom for overraskelser. 
Synd. 
For Ditto kan synge, og er en potensielt interessant popstjerne. 

ANBEFALTE KJØP: 
«Dimestore Diamond», «Heavy Cross», «Vertical Rhythm» 

MORTEN STÅLE NILSEN 
