Full pupp med kunstig hofte
Underholdningsverdien er stor når levende legender kommer sammen for å vise at de verken tar alderdommen, eller seg selv særlig høytidelig. 

Billy (Michael Douglas), Paddy (Robert De Niro), Archie (Morgan Freeman) og Sam (Kevin Kline) har vært bestevenner siden de var seks år. 
De takler alle alderdommen på dårlige måter. 

Billy (Douglas) er sammen med en 40 år yngre kvinne, Paddy (DeNiro) har buret seg inne i leiligheten i slåbroken, Sam (Kline) får frikort av kona til å være utro så han kan få tilbake livsgnisten og Archie (Freeman) lar sønnen diktere livet hans. 
Så frir Billy til sin unge kjæreste. 
Gjengen bestemmer seg for å arrangere tidenes utdrikningslag i Las Vegas, og vise at de fremdeles kan feste som om det var 1958, selv om de har kunstige knær, hofter og tenner. 

Filmen er herlig befriende og skuespillerne byr virkelig på seg selv. 
Dette betyr flere og gode latterkuler. 
Så gjør dessverre denne filmen også den feilen mange amerikanske komedier gjør for tiden, og det er å lage til ei sippete og tårevåt klisjésuppe mot slutten. 
Det er synd for det trekker ned helhetsinntrykket, men det som er bra er så veldig bra – så tommel opp likevel. 
En ordentlig "feelgood-film". 
