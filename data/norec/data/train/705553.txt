The Dream Syndicate:Gitarrock fra 80-tallet 

Deilig gjenhør med banebrytende band, men de lagde bedre låter før. 

The Dream Syndicate: 
"How did 
I find myself here" (Anti/Playground) 

Da California-bandet Dream Syndicate entret banen, var de med på å gjøre amerikansk gitarrock til noe av det som skulle redde 80-tallet og ende opp som grønsj på 90-tallet. 

Debuten "The days of wine and roses" fra 1982 er blitt stående som noe av det beste fra det tiåret. 
Oppfølgeren "Medicine show" nådde ikke helt samme høyder, mens "Out of the grey" var en opptur. 
Etter "Ghost stories" gikk de hver til sitt i 1989. 
Steve Wynn innledet solokarrieren på solid vis og har vært innom diverse hørbare prosjekter. 

Etter hvert har det gått tråere, og gjenforeningen av Dream Syndicate for fem år siden var ingen stor overraskelse. 
Siden har det ligget en plate i luften, og comeback-albumet har et tydelig bandpreg der stemmen til Wynn møter sterk konkurranse fra de andre. 

Trommis Dennis Duck har vært med fra starten, mens bassist Mark Walton har noe kortere fartstid. 
Gitarist Jason Victor er den ferskeste her, men han har til gjengjeld vært med i Steve Wynn and The Miracle Three. 

Albumet åpner med psykedelisk støypop i "Filter me through you". 
De strammer grepet i "Glide", en låt det er deilig å drukne i. 
Rocken ruller av gårde i "Out of my head", mens "80 West" er under stadig angrep. 

Først i "Like Mary" får Wynn spille førstefiolin. 
En flott sang, men mange av denne typen hadde vært solo-Wynn og ikke Dream Syndicate. 

Støyen er tilbake i drivende "The circle", før progaktige "How did I find myself here" forsvarer sine 11 minutter med Chris Cacavas som gjest på keyboard. 
På avslutningen "Kendra's dream" dukker Kendra Smith opp, bandet første bassist. 

Dream Syndicate behøver ikke å skamme seg over tilbakekomsten, men selv om det er herlig å høre ekkoet av 80-tallets såkalte Paisley underground, lagde de bedre sanger den gang. 

Beste spor: 
"Glide", "Like Mary". 
