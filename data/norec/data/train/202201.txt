Seagate 2 TB Desktop SSHD
En hybridløsning med SSD og stor harddisk - er det en god idé? 

Seagate har lenge jobbet med løsninger som kombinerer tradisjonelle harddisker, som er trege men gir mye lagring for pengene, og SSD-disker. 
Sistnevnte er som kjent lynraske, men gir lite lagringsplass per krone. 

Produsenten har allerede i flere år hatt Momentus XT-serien for bærbare. 
Dette er en kombinasjon av harddisk og samme type flashminne som sitter i en SSD. 
Dette minnet fungerer som en slags mellomlagring, det vil si en mellomstasjon mellom prosessoren og en tregere (vanlig) harddisk. 
Løsningen forsøker altså å kombinere høy ytelse og kapasitet med lav pris, og kalles for SSHD. 

Den første Momentus XT-disken testet vi allerede i 2010. 
Den hadde en SSD-del på 4 GB. 
Senere utgaver hadde raskere og større SSD-del, men 8 GB er ikke nok til å holde verken system eller programmer. 

Mindre gevist enn ønsket 

Denne disken har 2 TB lagringskapasitet på den roterende delen og fremdeles bare 8 GB flashminne av samme type som brukes på SSD. 

Formatet er 3,5 tommer, og den er beregnet på bruk i alminnelige stasjonære PC-er med SATA-grensesnitt. 

Arbeidsmåten hos slike hybriddisker er grovt sett at data som brukes ofte blir liggende i den raske SSD-delen, mens data som brukes sjelden blir liggende på de roterende platene i harddisken. 

Dermed skal man kunne oppleve at det man gjør ofte går raskere, mens andre operasjoner blir som før. 

Men når det ikke er plass til alt blir ikke gevinsten så stor som man kunne ønske. 

Faller kraftig igjennom 

I vår første test sammenlignet vi med harddiskytelse, og det var en tydelig forskjell, selv om den ikke var dramatisk. 

Nå har vi brukt SSD på våre arbeidsPC-er både hjemme og på jobb de siste par årene, så det var naturlig å sammenligne med dette. 

Og da faller SSHD ganske kraftig igjennom. 

Som harddisk for lagring av data er den helt ypperlig, med gode testresultater. 
Målingene fra Atto viser skrivehastigheter på opptil 175 MByte/sek og lesehastigheter på opptil 168 MByte/sek. 

Men så snart man begynner å måle datatrafikk som er typisk for en systemdisk, er en ny SSD bortimot tre hundre ganger så rask. 
Mange strømmer av små datablokker som skal leses og skrives gjør at harddisken nærmest kneler og klarer litt over 1 MByte/sek, mens en kjapp SSD leverer over 300 MByte/sek. 

Hybriddisken klarer bare noen hundre i/o-operasjoner i sekundet, mens SSD ligger oppunder åtti tusen! 

Alt om SSD finner du her 

Vi klonet også vår SSD over til SSHD-en, og sjekket oppstart av Windows 7 og forskjellige brukerprogrammer. 

Windows-oppstarten brukte hele ett minutt og førti sekunder på SSHD, selv etter ti gjentatte oppstarter ble det ikke noen forbedring. 

Til sammenligning starter maskinen med SSD på rundt et halvt minutt, akkurat den tiden det tar å henge fra seg jakka og sette seg ned ... 

Konklusjon 

Er det verdt å spandere noen hundrelapper ekstra for å få med 8 GB SSD som raskt mellomlager? 
Vi mener nei. 
En hybriddisk med så liten SSD/flash-buffer gir rett og slett ikke noe særlig merkbar ytelsesfordel verken i bruk som systemdisk eller som lagringsdisk. 

Til stasjonære er det bare én løsning som gjelder, og det er en ren SSD som systemdisk, harddisk til datalagring og sikkerhetskopiering på nettverksdisk eller i nettskyen. 

Seagate Desktop SSHD ST2000DX001 2TB 
