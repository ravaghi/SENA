En Killer for gamere
Den trådløse ruteren som er laget for å prioritere gamere først i trådløs-køen. 

Kjære leser: 
​I denne artikkelen går vi grundig gjennom tekniske aspekter ved ruteren vi har testet. 
Dersom du er ute etter en enkel oppsummering, så gå rett til konklusjonen i bunnen av artikkelen. 

Gaming er i vinden om dagen. 
E-sport anerkjennes av stadig flere som en idrett, og produsentene av datautstyr gnir seg i hendene: 
Gaming-veksten gir klingende mynt i kassa. 

Og når det spilles over nett, nytter det ikke med nettverkskort, trådløse rutere og bredbåndsoppkoblinger som ikke reagerer lynkjapt på kommandoene. 
Noen millisekunder forsinkelse kan være forskjellen på en hit og en miss. 

Tar gaming på alvor 

Linksys er blant produsentene av nettverksutstyr som virkelig tar gaming på alvor. 
Deres nye gaming-ruter WRT32X, er ifølge dem selv den første ruteren som er er konstruert med gaming-fokus fra innerst til ytterst. 
Den er nemlig utviklet sammen med Rivet Networks, selskapet som blant annet står bak de trådløse Killer-nettverkskortene som sitter i en rekke avanserte gaming-PC-er. 

Produsenten hevder blant annet at kortene har lavere responstid og byr på høyere hastigheter enn konkurrentene. 

Maksimal teoretisk hastighet er 867 Mbps, som er det samme som på Intel AC7265-kortet vi normalt benytter i våre hastighets- og rekkeviddemålinger, men Killer-kortene har i tillegg støtte for MU-MIMO og en rekke andre avanserte funksjoner som tradisjonelle AC-kort ikke støtter. 
Du finner oversikten her. 

Kraftig maskinvare 

WRT32X er en såkalt AC3200-ruter med MU-MIMO-støtte og kraftig 1,8 GHz dobbelkjerneprosessor, og er dermed allerede i utgangspunktet godt skodd til å håndtere mange tilkoblinger samtidig og høye nettverkshastigheter. 

Det som gjør den spesiell, er at den automatisk gir PC-er med Killer-nettverkskort høyeste prioritet for nettrafikken. 
Dermed skal du kunne dra nytte av alle fordelene knyttet til nettverkskortet, selv når mange bruker nettet samtidig til datatunge formål. 

Det nærmeste du kommer på en vanlig ruter, er QoS - Quality of Service, der du manuelt kan prioritere enheter, apper og datatyper i ruteroppsettet. 
Dette kan også være en løsning hvis man opplever heng og forsinkelser, men krever litt mer teknisk forståelse enn i dette tilfellet. 

Utseendemessig gir ruteren en viss gaming-assosiasjon, men det sorte designet og kun fire eksterne antenner, gir ikke det mest prangende uttrykket. 
Størrelsesmessig er den heller ikke så aller verst, tatt i betraktning at dette er relativt kraftige saker. 

På baksiden sitter det en WAN-port for tilkobling til bredbåndsuttaket, samt fire LAN-porter. 
Samtlige støtter hastigheter på inntil 1 Gbit pr sekund (1000 Mbit). 
I tillegg sitter det en kombinert eSATA/USB 2.0-port og en USB 3.0-port her, for tilkobling av eksterne harddisker og minnepinner. 
Mer om det senere. 

Enkelt som bare Linksys kan det 

Installasjon av ruteren er veldig rett fram, slik vi er vant til fra Linksys. 
Instruksen ligger i en liten folder i esken, og du kan bruke både mobiltelefon og PC. 
Vi valgte sistnevnte. 

Hele prosessen er veiviserbasert og på norsk. 
I løpet av få minutter var vi på nett, med nykonfigurert nettverksnavn (SSID) og passord. 
Standardvalg er såkalt smart connect, der ruteren selv velger om enheten du har koblet til, skal kommunisere over 5 GHz-nettet eller 2,4 GHz-nettet, basert på hva som gir best ytelse. 

Grensesnittet er enkelt og oversiktlig, men totalt forskjellig fra hva vi har sett fra Linksys tidligere. 
Ifølge Linksys er dette skreddersydd for gamere, vårt inntrykk er at det fungerer like greit til alle andre også. 

Her finnes en del avanserte innstillinger å velge mellom, inkludert oppsett av VPN-server, valg av andre DNS-tjenere enn den du får fra bredbåndsleverandøren din, samt støtte for DDNS. 

USB-porter med bremseklosser på? 

Støtte for nettversklagring ligger også under avanserte innstillinger. 
Du skal altså kunne koble på eksterne harddisker rett i ruteren, og så kan brukere i lokalnettet få tilgang til innholdet via Utforsker. 
Dessverre funger dette dårlig på WRT32X, i hvert fall i skrivende stund. 

Vår standard test-harddisk ble ikke en gang gjenkjent i noen av portene, og både lagring og lesing av data fra vår raske USB 3.0-minnepinne gikk i svært sakte tempo (rundt 600 KB pr sekund). 
Det er skuffende med tanke på at de raskeste ruterne vi har testet byr på hastigheter opp mot 90 MB i sekundet. 

Trøblete smart connect 

Dette bringer oss over på neste punkt, som er hastighetsmålingene. 
Her benyttet vi først en HP Elitebook med Intel AC7265-kort, mot vår fiberoppkobling på 160 Mbps begge veier. 
Vi opplevde til vår store overraskelse at vi kun fikk utnyttet bredbåndslinja vår til fulle mens vi oppholdt oss i samme rom. 
Så snart vi flyttet oss en etasje ned, var hastigheten nærmest halvert. 

Vi mistenkte raskt at synderen var smart connect, som altså skal sørge for å rute trafikken på raskest mulig måte ut og inn mot internettet, og ganske riktig. 
Ved å konfigurere ruteren til å benytte to forskjellige SSID-er, én mot 2,4 GHz-båndet og én mot det raskere 5 GHz-båndet, fikk vi full hastighet over hele vår 250 kvadratmeter store bolig når vi var tilkoblet sistnevnte: 

Dermed fikk vi den ytelsen vi hadde forventet, og som også er i tråd med ytelsen til andre AC3200-rutere vi har testet tidligere. 

Dinside har ikke fokus på gaming i våre tester av nettverksutstyr, og vi har derfor ikke testet ruteren spesifikt mot spilltjenester. 
Vi fikk imidlertid låne en gaming-PC fra MSI med Killer Wireless 1435-kort, og kan bekrefte at ruteren automatisk gav denne høyeste prioritet i nettrafikken. 

Men skreller man bort all funksjonaliteten i kortet som er myntet på gaming, viser våre målinger at hastigheter og rekkevidde havner litt bak vår test-PC med Intel AC7265-kort. 
Først og fremst fikk vi mer variable tall, men også maks-hastighetene ligger litt bak på målepunktene lengst unna ruteren. 

Her kan selvfølgelig årsakene være andre enn kortet i seg selv, for eksempel vil antenneløsningen spille en viktig rolle. 
Den er muligens bedre på vår test-PC enn på den aktuelle gaming-PC-en. 

Konklusjon 

Linksys WRT32X 
er en ruter som byr på meget god trådløsytelse når den er riktig konfigurert. 
Den er også meget brukervennlig, slik utstyr fra Linksys nesten alltid er. 

Om du er en gamer og har Killer-utstyr i PC-en din, kan dette være et smart valg - spesielt dersom du har mange (data)krevende klienter i lokalnettet ditt. 

For andre brukere vil det være mer hensiktsmessig å velge en annen AC3200-ruter, ikke minst med tanke på pris. 
Vår testvinner blant AC3200-ruterne, TP-Link Archer C3200, har vi sett til godt under halve prisen. 
Den byr også på vesentlig bedre støtte for ekstern lagring rett i ruteren. 
