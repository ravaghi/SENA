Hjelp, vi har fått leieboere
«Home again» er den typen romantisk komedie som verken er romantisk eller morsom, men til gjengjeld teit på så utrolig mange nivåer. 

Home Again 

Sjanger: 
Komedie Romantikk 

Skuespillere: Reese Witherspoon, Lake Bell, Michael Sheen, Nat Wolff. 

Regi: 
Hallie Meyers-Shyer 

USA, 2017 

Lengde: 1 t. 37 min. 

Aldersgrense: 
Tillatt for alle 

Regidebutant Hallie Meyers-Shyer er muligens arvelig belastet, med to foreldre som har lange karrierer bak seg som manusforfattere og regissører, hovedsakelig innenfor romantisk komedie-sjangeren. 
Hun har i alle tilfeller laget et forsøk på en romantisk komedie om en datter av en berømt filmskaper og en ikke fullt så berømt skuespiller. 

Når vi møter hovedpersonen Alice (Reese Witherspoon), har hun akkurat flyttet inn i det fancy huset til sin avdøde far sammen med sine hinsides veslevoksne døtre. 
Ektemannen er etterlatt i New York, siden han er en uansvarlig slask som nekter å bli voksen, mens Alice selv er en slags parodi på en husmor som tilsynelatende har alt på stell. 
På 40-årsdagen går hun ukarakteristisk nok på fylla og ender opp med en kjekkas i slutten av 20-årene i senga og to av kompisene hans på sofaen. 
Trekløveret viser seg å være blakke filmskapere, og etter å ha sjarmert Alices mor, ender de opp med å bli leieboere i Alices stilfullt innredede gjestehus. 
De viser seg å være noen fantastiske skapninger som tar seg av barna, hjelper til i huset og alle kunne sikkert levd lykkelige alle sine dager, hadde det ikke vært for det uoverkommelige problemet med eksmannen som plutselig dukker opp. 

Hele filmen ser ut som en reklame for et amerikansk interiørmagasin, manuset er av det slaget som lar karakterene framføre håpløst oppkonstruerte dialoger for å gi oss bakgrunnshistoriene deres, ungene har formuleringer og vokabular som ingen på deres alder har og konfliktene er så sjablongaktig konstruert at man blir helt matt. 
Det verste er likevel den idiotisk urealistiske framstillingen av hovedpersonen, som i én scene kan være så dritings at hun sovner på en benk, før hun i neste øyeblikk kvikner til og blir til Martha Stewart igjen. 
At en skuespiller som Reese Witherspoon har takket ja til en rolle som dette, er helt ubegripelig. 
