Ingemars:«I Finnskogens rike» 

(Tylden / Bare Bra Musikk) 

Dansbart på dialekt. 

Ingemars kommer fra lengst sør i Hedmark, har holdt på siden 1986 og finner i dag sin siste plate på en oppsiktsvekkende sjetteplass på VG-lista. 
Det er en stor prestasjon for en stor plate - kvantitativt. 

Seksten låter er definitivt valuta for pengene, men ikke når uttrykket varieres såpass lite som i Ingemars tilfelle. 
Her snakker vi om et svært tradisjonelt danseband som likevel tjener på å krydre lydbildet med både trekkspill og fele - «Ongkær på nett» snuser sågar på cajun, mer av det, takk! 

Vi kunne også ha tålt flere strålende språkbilder som «du tær ein tur, bort tel søta bror - tæl landet over grensa der som wunderbaumen gror», men Ingemars tråkker ikke bare velkjente hverdags- og feststier på Finnskogen med skjemt og alvor - de er dessverre ikke tilstrekkelig oppfinnsom i tonefølget, selv om produksjonen er ren og flott. 
Det holder nok ikke å åpne røft med Deep Purples «Smoke On The Water»-riff når det ikke følges opp. 
Men det er jo slik det er med danseband - det låter ofte aller best på festplattingen med bandet rett foran deg! 

ANBEFALTE KJØP: 
«Ongkær på nett», «Kongen tå Finnskogen» og «Det bæste du veit». 
