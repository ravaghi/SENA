CC Cowboys:«På Svalbard uten strøm» 

(EMI) 

For dem som bare MÅ ha mer CC. Etter en ny vår med fjorårsplaten «Evig liv» er det ikke rart at CC Cowboys synes det er betimelig med en karriéreoppsummering for å sette sitt nye publikum inn i historien. 
Problemet er at «best of»-platen allerede eksisterer, og at katalogen deres tilhører andre plateselskaper. 
Ergo - her er liveplaten, den akustiske. 

Nå har jo bandet lenge vært såpass til kompis med den upluggede gitaren at «På Svalbard uten strøm» ikke føles som noen åpenbaring med tanke på å avdekke nye sider av bandet. 
Man kan imidlertid si at deres tidlige stempel som en Dumdum-etterdønning ikke føles så relevant lenger, og at denne settingen fremhever deres rootstilhørighet. 

De har opparbeidet seg en fin låtrekke med årene, men de greier ikke å fylle 75 minutter og 19 låter med utelukkende gylne øyeblikk. 
Magnus Grønnebergs tidvis klisjésprengte tekster og ofte affekterte vokal er også klare ankepunkter. 
Men som «fans only»-dokument betraktet er dette helt OK. 

ANBEFALTE KJØP: 
«Tigergutt», «Lyst», «Død manns blues», «Vill, vakker og våt» 
