Noisettes - «Wild Young Hearts»
Vilt, ungt og hjertelig. 

Livet er fullt av mysterier, og et av de største akkurat nå er hvorfor NRK 
P3 ikke har lagt Noisettes' discodruser «Don't Upset The Rhythm» i vegg-til-vegg-rotasjon på sin frekvens. 
De får heller komme sent til festen; både singelen og dette albumet vil antagelig gjøre store stjerner av Noisettes. 

Et britisk band som har funnet en skuddsikker formel på sin andre plate. 
I vokalist Shingai Shoniwa har de en karismatisk frontfigur med en tiltalende hes soulstemme som trykker på mange av knappene hvor Amy og Duffy har lagt igjen DNA-materiale. 
Men selv om det er mange nikk til sekstitallets jentegrupper her har Noisettes mer av et rockbanduttrykk, og resultatet er hardtslående nåtidspop med hjertesmeltende kvaliteter. 

En parademarsj av potensielle hits, med frekk språkføring og ditto attityde. 
Riktig uimotståelig, det hele. 

ANBEFALTE KJØP: 
«Don't Upset The Rhythm», «24 Hours», «Never Forget You», «So Complicated», «Saturday Night» 
