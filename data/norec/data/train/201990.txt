NY:Nike Air Skylon 3 

Løpsfølelse og støtdemping i en og samme sko? 
Det får du her - hvis du er en erfaren løper. 
Denne skoen er en Mercedes CLK. 

LES OGSÅ: 

Nike Skylon er en sko du enten elsker eller hater. 
Erfarne løpere som veier lite elsker den gjerne, mens mosjonister ikke vil ha den. 

DinSides testteam består av en aktiv racer, en avdanket racer og en mosjonist. 
Vi var derfor spente på hva vi ville synes. 

Det gikk som vi trodde. 
Raceren elsker skoen, mosjonisten hater den og den avdankete syntes den fungerer middels godt. 

Skoens hoveddeler: 

Mellomsåle: 
Phylite (videreutviklet EVA). 

Støtdemping: 
Nikes Air-pute i 3/4-lengde. 

Tynn overdel av lett mesh/nylon. 

Støtdemping bak/foran: 
Det som i første rekke gjør denne skoen så populær, er at den gir overraskende mye støtdemping til tross for at den bare veier 275 gram. 

Det skyldes i hovedsak Air-enheten i skoen, som gir en fin, men svært myk, demping. 

Raceren satte pris på dette, og følte at skoen kan brukes både til rolig trening, rask trening og konkurranser. 
Den avdankede kunne bare bruke skoen til rask løping, og følte at skoen ikke dempet sjokket hans drøyt 70 kilo ga beina når han løp langt. 
Mosjonisten tråkket skoene helt ned i asfalten, og var for tung til å bruke skoene. 

Siden dette er en sko som åpenbart er designet for aktive løpere, har vi vektet ned mosjonistens syn i denne testen. 
Nike Skylon er ikke laget for tunge mosjonister. 

Raceren var begeistret. 
- Disse skoene gir både fart og støtdemping, sa han. 

Effektivitet/fartsfølelse: 
Det er ikke tvil: 
Skylon har en heftig løpsfølelse. 
Ikke mye energi går tapt i frasparket her. 
- Flott, sa raceren. 

Den avdankede synes det ble i meste laget. 

- Det gjør litt vondt. 
Men løper du intervall eller konkurranser, spiller det ingen rolle om det gjør vondt, sa han. 

Gjør det ikke vondt, kan du løpe både intervall, tempotrening og konkurranser i de samme skoene som du løper lengre turer med. 

Testløperne prøvde Skylon mot andre lettvektssko, og fant ut at de ikke har helt de samme fartsegenskapene som Asics DS Trainer og Mizuno Wave Precision. 

Rene konkurransesko er Skylon altså ikke. 

Stabilitet/passform: 
Skoene er relativt smale. 
Det gjør at de sitter godt rundt hælen og har ikke mer plass til tærne enn de bør ha. 

Som lettvektssko flest har ikke disse skoene stabiliserende elementer, og passer derfor best for effektive løpere med nøytralt løpesett. 

Den avdankete overpronerer littegrann, og liker ikke å løpe helt nede på asfalten. 
Han synes den noe mer stabile Mizuno Wave Rider passer bedre til ham enn Skylon. 

Sålegrep asfalt/grus: 
Yttersålen er integrert med mellomsålen av Phylite, som har vist seg å være en holdbar løsning på asfalt. 
Skoene sitter meget godt på asfalt, og middels godt på grus. 

Vekt: 
Vekta lyver ikke: 
Skoene både er og føles lette å løpe med uansett dagsform og underlag. 
Og deri ligger noe av hemmeligheten. 

Utseende: 
Denne utgaven av Skylon er rød og grå, som gjør at skoene ikke får Blenda-utseendet som er vanlig på løpesko. 

Konklusjon/løpsfølelse: 
Skoene er blant de sjeldne modellene på markedet som gir både i pose og sekk. 
Men de er kresne på løpere. 
