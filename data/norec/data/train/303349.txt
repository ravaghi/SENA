Denne karen er alt annet enn utslitt
Washed Out overlever bølgen. 

ALBUM: 
Chillwave er kanskje ikke et like gangbart begrep nå som da Washed Out slapp debutalbumet «Within and Without» for to år siden. 
Men selv om sjangerbetegnelsen gikk raskt av moten, står plata like sterkt den dag i dag. 

Det er derfor en glede å konstatere at bakmannen Ernest Greene på ingen måte har brent av kruttet. 

Varmt og sløvt 

I store trekk følger «Paracosm» forgjengeren i sitt varme, sløvt bølgende lydbilde, innhyllet i myke tepper av klang og diskant. 

Over et dempet, halvakustisk komp bygges låtene lag på lag med drømmende vokal og mer eller mindre manipulerte detaljer, fra samplinger og baklengsgitar til glidende vridninger i klangfargen. 

Strammere låter 

Greene har dessuten tilført lydpaletten et arsenal av gamle keyboard, og et par av låtene har fått et utypisk fokusert driv i en forholdsvis stram låtstruktur. 

Det fungerer godt, særlig i flotte «It All Feels Right», som nærmer seg Tame Impala med sin psykedeliske retropopfølelse. 
