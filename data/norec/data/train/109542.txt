Ray Charles «Genius: The Ultimate Collection»
(Concord/Universal) 

Han tok musikken ut av kirken. 
Men ikke kirken ut av musikken. 

Han oppfant mer eller mindre soulmusikken, ved den dypt blasfemiske handlingen det var å bake gospel inn i den ikke bare «verdslige», men direkte skitne R&B'en. 
Han var aktiv artist i fem decennier, og ble så sent som i 2005, året etter at han døde, samplet i Kanye Wests hit «Gold Digger». 
Ikke rart et finnes «et par» samlealbum med Ray Charles. 

Denne nye har flere hull. 
Ingen «Mess Around». 
Ingen «I Believe To My Soul» eller «(Night Time Is) The Right Time». 
Generelt et litt overraskende fokus på karrieren hans på ABC på 1960-tallet, især «Modern Sounds In Country And Western»-platene (1962), fremfor R&B-pionerarbeidene på Atlantic på 50-tallet. 

«Genius: The Ultimate Collection» er likevel omtrent så vellykket som en 63 minutter lang oppsummering av karrieren hans kan bli. 
Om du vil «go large» kan du med fordel gå for «Ultimate Hits Collection» fra 1999. 
