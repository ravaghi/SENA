Pludrande radiosatire frå Arnt Birkedal
BOK: 
Litt pludrande, sprikjande radiosatire – skriven for dei som aldri høyrer på distriktssendinga. 

Arnt Birkedal: 
Altså. 
Jenta som ikkje og kringkastinga. 
Ungdomsroman. 
114 sider. 
Wigestrand 

Det er noko 1700-tals over Arnt Birkedals (f. 1959, deb. 
1983) nye ”roman for unge i alle aldrar” på 2000-talet. 
Alle stadnamn – og dei er det mange av – står i kursiv, slik skikken gjerne var for 2-300 år sidan. 
Birkedal kjenner nok sin Pontoppidan, og her freistar han sjølv å skriva ei burlesk sci-fi-”naturhistorie” for gamle Noregs ungdom. 
Pontoppidans og Pompadours dagar, midt i den vesle 300-årige istida, var også høgsesong for satirisk dikting, med namn som Holberg, Voltaire, Swift, Fielding og Sterne (og her er forteljargrep som kan minna om dei alle). 

No auser Birkedal Stavanger-olje på den slumrande profetiske elden og det opprørte ekstremvêrhavet for å opplysa med sjølvinnsikt den frivole tropenatta me lever i, og samstundes roa andre og sikkert ikkje minst seg sjølv med ein dosis lognande humor og god gamaldags oppbyggjeleg gute- og jentebok-idyll. 
Det blir noko halvt om halvt med denne sprikjande bergingsaksjonen. 

Alle stadnamna er buss-stoppar som snart står under vatn, i denne endetidsvisjonen. 
Frelsa sit på bussen, her og no, ho tykkjer faktisk det er ”sjynt” å køyra buss, ho som snart skal søkja seg til distriktsradioen i trua på at det er kallet hennar her i livet, for ho kjenner jo alle buss-stoppane, passasjerane og dei polske sjåførane. 
Eit kall, ”men altså ikkje” til slutt, når ho finn si ungdommelege sekt på dei siste Ryfylke- og Sirdalstoppane som enno ikkje står under vatn. 

Lokalradio og nærmedia får så hatten passar: 
”Ein av dei hadde vore mykje på kino i ungdommen. 
Så han tok seg av alt kulturstoffet.” Dei spelar ”plater” (!) og småpludrar om ”fina vêret” medan verda druknar utanfor studioveggen. 
Men Birkedal er sjølv ikkje så lite av ein småpludrar: 
”Desse med krulla, ulne tankar. 
Krusedulltankar.” Trass i alt bør ein jo ha ein snev av attkjenning og forståing for det ein karikerer. 
Og sjølvsagt finst her birkedalske, lunt-poetiske vendingar i hopetal, for ikkje å seia busslastar. 

Men ”altså” – boka skrivebommar på målgruppa. 
