Kan«Ettermiddagen» bli det norske «The View»?
Sliter med konstant hvilepuls. 

«Ettermiddagen» er TV2s nye og romslige prateshow, en Satsning med så stor S at det til og med finnes en bakomfilm for promovideoene TV2 har skutt i forkant. 
Der kan man se Tone Damli Aaberge (forøvrig også gjest i første program) si følgende: 

- Når jeg står og lager mat synes jeg det er veldig hyggelig å ha noe i bakgrunnen, så jeg tror dette blir litt sånn perfekt. 

Om det er dette som er målet, lykkes pludreshowet til gangs. 
Avslappede mennesker i rolig samtale i en sofa rundt gitte temaer. 
Trivelig tralt, minimal friksjon. 
I Silje Stang, Sarah Natasha Melbye og Stian Barsnes Simonsen har «Ettermiddagen» tre erfarne programledere som klarer å virke engasjerte uansett om de snakker med reality-kjendiser eller en jente som legger ut hemmelige gaver på T-banen. 

Trenger gode gjester 

Samtidig må det sies at ingen av de tre er særlig fengslende på egen hånd - de er helt avhengige av gode gjester og innfallsvinkler. 
Mens metallhelt Sigurd Wongraven og Høyre-politiker Julie Brodtkorb i diskusjon om alkohol og måtehold blir en uventet og frisk kombinasjon, forløper en samtale med Per Kristian Foss og Sturla Berg-Johansen om den gamle homoloven seg rimelig traust og forutsigbart. 

Det blir også mye hvilepuls. 
Litt fordi hverken programledere eller gjester ikke har noe studiopublikum å spille opp mot, litt fordi man aldri tør å bevege seg særlig langt utenfor kosen. 
Riktignok virker Simonsen litt nervøs ut når han intervjuer en naken skihopper (video av tissefant i fritt svev inkludert) og hopperen begynner å snakke om stellet sitt, men ellers er det få tilløp til dramatikk. 

De seks direktesendte timene hver uke vil forhåpentligvis bli litt mer lekne og dynamiske etter hvert, foreløpig er det lite i den statiske sofasettingen som ikke kunne blitt tatt opp dagen før og redigert ned til en strammere pakke før sending. 

Sjarmerende kjæresteinnslag 

Ellers er de forhåndsinnspilte innslagene en blandet pose. 
Mens «fem på gata» i en rulletrapp er rimelig intetsigende (nå vet vi hvor mye tilfeldig person #1, #2 og #3 drakk i helga) er serien hvor kjendiser møter sin første kjæreste igjen personjournalistikk på sitt mest sjarmerende. 

Med det unntaket er det ellers lite som tyder på at «Ettermiddagen» er stedet hvor «må se»-øyeblikkene med potensiell YouTube-hitfaktor vil oppstå. 
Det er gjennomgående sympatisk, men når alt er så nedpå er faren at oppmerksomheten glipper og det ender som bare nok et stopp i den hvileløse vekslingsgrøten av sitcomrepriser og realityshow på de andre kanalene. 

Så, joda. 
Du kan lage halvsen middag til dette, Tone. 
Men burde man ikke legge lista høyere enn å bare være summingen i bakgrunnen mens pølsene freser i panna? 
