Mariokart-kopi med mye sjarm
Dette er et spill som er akkurat koselig nok til at bekymrede tanter kan kjøpe det til ungene, og akkurat bra nok til at det unngår å havne i plagiatfellen: 
Det er nemlig fint lite ved enspillerdelen i dette spillet som ikke er en blåkopi av Nintendos populære Mariokart. 
Vrien er at du kan bygge dine egne baner og figurer og dele dem med andre spillere online. 
For de av oss som ikke gidder det, er det en god del baner av ulik vanskelighetsgrad å bryne seg på. 
De fleste er rene bilkappløp, hvor du kjører mot et knippe andre biler. 
På veien plukker du opp poeng og andre godbiter, men først og fremst gjelder det å sikre seg bomber og skytevåpen som kan blåse konkurrentene av banen, og dermed sikre deg en bedre plassering. 

Det kan hende det bare skyldes at designet er uvant, men jeg synes spillet er i overkant rotete. 
Vil du gi barna et morsomt bilspill, som også de voksne kan kose seg med, ville jeg heller valgt nevnte Mariokart eller Cars 2. 
Men for all del, dette er ikke ille. 
Bare litt middels. 
