Livet på stram line
Regi: 
Robert Zemeckis 

Skuespillere: 
Joseph Gordon-Levitt, Ben Kingsley, James Badge Dale, Ben Schwartz, Steve Valentine, Charlotte Le Bon, Mark Camacho, Jason Deline 

Manus: 
Robert Zemeckis, Philippe Petit 

Aldersgrense: 
Tillatt for alle 

Selv om den samme historien — den om Philippe Petit, franskmannen som i 1974 gikk på stram line mellom tvillingtårnene i New York - ble fortalt på utmerket vis i «Man on Wire» (2008), er det lett å forstå hvorfor Robert Zemeckis har laget «The Walk». 

«Man on Wire» var jo bare en nøktern, liten dokumentar , og ringreven Zemeckis («Tilbake til fremtiden», «Forrest Gump«) kunne selvsagt se de spektakulære visuelle mulighetene som virkelig lå i dette materialet. 
Alt som trengtes var litegrann fantasi og massevis av CGI. 

Og spektakulær er «The Walk» blitt. 
De 20- 30 minuttene filmen - godt hjulpet av 3D og Zemeckis' vektløse kameraer - tar oss med ut på wiren, er årets vakreste og mest fryktinngytende på én og samme tid. 
Undertegnede har ikke opplevd maken til fysisk reaksjon på en film siden «Flåklypa Grand Prix» i 1975. 
Dessverre er historien om hvordan Petit (spilt av Joseph Gordon-Levitt med en lett enerverende «'Allo 'Allo!»-aksent) kom seg opp dit, flere hakk mindre engasjerende. 
Zemeckis har valgt å gi den et slags magisk-realistisk skjær 
- Petit er en mystiker som ser tegn og hører tårnene snakke til seg - og styrer glatt unna spørsmålet om ikke fyren egentlig var klin gæer'n. 
