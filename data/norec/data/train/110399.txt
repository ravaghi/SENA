Grieg Trio:Tchaikovsky 
- Smetana 
- Grieg 

Grieg Trio i sitt ess. 

De tre musikerne i Grieg Trio har holdt sammen i 21 år nå. 
Det nye dobbeltalbumet med musikk av Tshaikovsky, Smetana og Grieg viser nok en gang at dette er et ensemble av meget høy, internasjonal standard. 
Det tette, homogene uttrykket er så sjeldent flott - de tre musikerne har så til de grader ett helhetlig uttrykk de samles om, men innenfor dét spiller hver av dem med stor integritet. 
De spiller et utelukkende romantisk repertoar denne gangen, altså, og det er selvfølgelig morsomt at nettopp denne trioen fremfører Griegs eneste klavertrio som aldri ble spilt mens komponisten levde. 

Det er riktig nok et ensatsig verk som aldri ble ferdigstilt, men som har nok av Grieg-typiske vendinger og tonespråk. 
Det låter imidlertid flere hakk vakrere og mer intenst i Bedrich Smetanas klavertrio i g-moll, op. 
15 - et gedigent, tresatsig, folkemusikkinspirert verk som suger lytteren til seg med sin intensitet. 
Og Tchaikovskys bredspente klavertrio i a-moll, op. 
50 er så smektende og vakker at man bare kan lene seg tilbake og nyte den i fulle drag. 
