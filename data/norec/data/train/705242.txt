"Logan: The Wolverine":Brutal finale 

Hugh Jackmans siste film som Wolverine er brutal, varm og vaksen. 

Logan: 
The Wolverine 

Sjanger: Action/Sci-fi. 
Nasjonalitet: USA 2017. 
Regi: 
James Mangold. 
Med: 
Hugh Jackman, Boyd Holbrook, Doris Morgado, Patrick Stewart, Stephen Merchant, Dafne Keen, Elizabeth Rodriguez. 
Lengde: 
2 timar 15 min. Aldersgrense: 15 år. 

«Logan» er superheltfilmen som ikkje ser ut som ein superheltfilm. 
I sin tiande og siste film som Wolverine viser Hugh Jackman konsekvensane av livet superhelten har levd. 
Det er brutalt. 

Handlinga i «Logan» er lagt 12 år fram i tid. 
Logan (Jackman) livnærer seg som limousinsjåfør i Texas, nær den meksikanske grensa. 
Han prøver å leggja fortida som mutanten og superhelten Wolverine bak seg. 
Han er ein aldrande og merka mann, full av arr både på kropp og sjel, alkoholisert og søvnlaus. 
På den andre sida av grensa prøver han å ta seg av ein ennå meir aldrande og skrantande Professor X 
(Patrick Stewart). 

Men så dukkar ei lita jente opp, og same kor mykje han strittar imot, blir Logan etter kvart nøydd til å forhalda seg til den vesle jenta med dei store kreftene. 
Og til sine eigne krefter. 
Jackman er rett og slett smertefullt god i rolla. 

Ein har visse forventningar til superheltfilmar. 
Denne er annleis, og meir interessant, som film. 
«Logan» er mørkare, meir alvorleg, går djupare - i den grad ein kan snakka om «djupt» i ein film om mutantar med superkrefter. 
Det er blitt ein film som handlar om aldring, om forfall, om konsekvensane av eit valdeleg liv, om forsøket på å koma seg unna både indre og ytre mørke krefter. 
Med tanke på det som skjer i USA for tida, kan filmen også tolkast politisk, med sine gjerder og grenser, flyktningar, jakta på fridom. 
Det er også blitt ein svært valdeleg og blodig film, med høgare aldersgrense enn superheltfilmar elles har. 

«Logan» er rett og slett ein vaksenfilm som sirklar rundt sitatet frå westernklassikaren «Shane» (1953), der revolvermannen prøver å etablera seg som bonde: 
«Ein mann må vera det han er. 
Kan ikkje bryta mønsteret. 
Eg prøvde, men det fungerte ikkje.» 

James Mangold («Walk the Line», «3:10 to Yuma», «The Wolverine») har både skrive og regissert filmen. 
Han skal ha kudos for å ha laga ein slutt på Jackmans lange Wolverine-eventyr som ikkje er klissete, men varm. 

Andre kinopremierer denne uken: 
