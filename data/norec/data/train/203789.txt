Årets beste telefon?
Bare et halvt år etter mesterstykket P20 Pro, har Huawei klart å oppgradere mye. 

Få selskaper bruker så mye ressurser på forskning og utvikling som kinesiske Huawei. 
I fjor brukte selskapet 14,9 prosent av inntektene på akkurat dette, og 45 prosent av de ansatte, 80.000 mennesker, jobber nettopp med forskning og utvikling, eller R&D; som det kalles på populærspråket. 

På mobilfronten har kineserne virkelig slått fra seg de siste åra. 
Tidligere i år gav vi full pott på terningen til P20 Pro, og nå, bare et halvt år senere, har selskapet lansert nok en toppmodell. 

Dagens testprodukt er Mate 20 Pro. 
På ingen måte en billig telefon, med en prislapp på 9.500 kroner ved lansering, men du verden – vi lar oss definitivt imponere av hvor mye teknologi Huawei har klart å klemme inn i denne godbiten. 

Oppgradert på flere steder 

For ordens skyld har Huawei to serier de oppdaterer annethvert halvår. 
P-serien på våren (P20 Pro, P10, P9, P8 og så videre) og Mate-serien på høsten (Mate 10 pro, Mate 9 Pro, Mate 8 og så videre). 

Tidligere var forskjellen mellom dem mer åpenbar – Mate-modellene har tradisjonelt vært de store telefonene på rundt seks tommer, mens flere modeller i P-serien lå på rundt femtommersmerket. 
Dessuten har nye systembrikker/prosessorer som regel debutert i Mate-modellene. 

Det siste gjelder også Mate 20 Pro, men størrelsesmessig er det ikke lenger så mye som skiller - i hvert fall ikke når vi sammenligner P20 Pro og Mate 20 Pro: 

Men som du ser av tabellen – der andre gjør svært få endringer mellom modellene, er det en rekke ting som skiller Mate 20 Pro fra P20 Pro. 

Hi-tech opplåsning 

Nytt denne gangen er at Mate 20 Pro har fått tredimensjonal ansiktsgjenkjenning a la iPhone X (og dertil større busslomme på toppen), men i tillegg har Huawei valgt å inkludere en fingeravtrykksleser, som du kan bruke om du ikke blir gjenkjent av kameraet, eller når telefonen ligger på bordet. 

Leseren er nå gjemt bak skjermglasset og plassert tilnærmet perfekt - akkurat der tommelen treffer skjermen når du holder den naturlig. 
Den fungerer kun når fingeravtrykksikonet vises, som det typisk gjør i det du løfter eller berører telefonen – før du er identifisert med ansiktet. 

Og ansiktsgjenkjenningen er stort sett lynrask. 
Som på iPhone låser du da først opp telefonen med ansiktet slik at du kan se innholdet i varslene på låseskjermen, og så må du selv sveipe deg inn til hjemskjermen. 
Vi liker også at Huawei har fått plass til all nødvendig info ved siden av busslomma, inkludert batteriprosent, Bluetooth-status, tilkobling og klokke. 

En ting Huawei har litt å gå på, er hvor intelligent løsningen er med tanke på når ansiktsgjenkjenningen aktiveres. 
Der synes vi iPhone er bedre på å identifisere situasjonene der vi har som hensikt å bruke telefonen, særlig når bevegelsene er små. 
Det gjør også at det noen ganger oppleves litt uforutsigbart om vi må bruke fingeren eller ikke. 

Selve fingeravtrykksleseren er ikke like rask som når Huawei plasserer den utenfor skjermen – der synes vi nemlig at Huawei har levert de raskeste og mest presise leserne de siste åra, men hastighetsmessig presterer den nye varianten ganske likt den første generasjonen Touch ID fra Apple. 

Verdt å merke seg er også at apper som lar deg logge på med biometri kun kan bruke fingeren og ikke ansiktet. 
I hvert fall er det situasjonen foreløpig. 

Stor og flott skjerm 

Huawei har jekket opp oppløsningen denne gangen, og for første gang serverer selskapet en mobilskjerm med 1440 piksler i bredden, der tidligere modeller har stoppet på 1080. 

Den totale oppløsningen blir da 3120x1440 i et 19,5:9-format. 
Du skal virkelig finstudere det om du skal se at denne skjermen er noe skarpere enn for eksempel P20 Pro, selv om det her er 538 piksler per tomme, versus 408 hos sistnevnte. 

Fortsatt er det AMOLED som gjelder, som det nå gjør på de aller fleste av toppmodellene. 
Vi synes «livlig»-innstillingen, som er standard, blir litt for fargesprakende, men med den mer edruelige «naturlig»-modusen ser det svært godt ut. 

Som på Mate 9 Pro, altså den for to generasjoner siden, har Huawei valgt å bue skjermkantene igjen. 
Det ser riktignok lekkert ut, men i likhet med Sony XZ3 er avrundingen ganske hard, som gir en viss «vignettering» langs kantene når du ser på lyst innhold. 
Samsung Galaxy S9, også med buede kanter, har ikke like markant skyggeeffekt. 

Ekstremt hurtig lading 

De siste Huawei-toppmodellene har hatt 4.000 mAh batteri innabords, som er i toppen blant de ledende produsentene. 
Denne gangen har Huawei fått plass til enda litt mer – 4.200 mAh, eller da fem prosent mer. 

Ladingen, derimot, er biffet opp mer markant. 
Fra før har Huaweis superlading vært svært rask, men der du tidligere fikk med en 22,5 W lader i esken, yter den nye varianten hele 40 watt (10V, 4A). 
Den er altså åtte ganger så kraftig som den som følger med den dyreste iPhone-modellen. 

Her kan du se hvordan det gikk da vi ladet telefonen fra helt tom til helt full: 

Dette er ganske utrolige tall – her startet vi altså med en telefon som var helt tom for strøm. 
Etter 10 minutter hadde vi 23 prosent, etter 20 minutter var vi oppe i 47 prosent og etter 30 minutter 72 prosent. 

72 prosent av 4200 mAh utgjør nesten hele kapasiteten til iPhone Xs Max-batteriet, som altså er fylt på en halvtime på Mate 20 Pro. 
Og fulladingen, som avtar i hastighet mot slutten, klokket inn på 59 minutter presis. 

Mate 20 Pro er også Huaweis første telefon med støtte for trådløs lading, og med riktig Qi-lader kan dette gjøres med inntil 15 watts effekt - det dobbelte av hva de nye iPhone-modellene kan skilte med. 

Og Huawei har nok et triks i ermet – reversert trådløs lading, altså der Mate 20 Pro kan brukes som en ladeplate for andre enheter. 
Det er selvsagt er morsomt partytriks å la andre lade trådløst, men merk at effekten andre veien er langt lavere. 
Vi målte med Ampere-appen på Android og lå stort sett på 200-250mA. 
Altså vil du i løpet av én time ha fylt på 200-250 mAh, som tilsvarer 11-12 prosent på batteriet på iPhone 8, hvis batteri er ganske lite sammenlignet med Android-konkurrentene. 

Men til lading enheter med mindre batterier, som trådløse ørepropper og den slags, ser vi for oss at denne muligheten kan være kjekk å ha. 
Mange forventer at Huawei står på trappene til å lansere en oppfølger til sine Freebuds-ørepropper, som da vil kunne lades direkte fra baksiden av Mate 20 Pro. 

Meget god ytelse 

Huawei var først ute med å vise frem sin nye systembrikke med 7nm produksjonsteknikk, men ble slått på målstreken av Apple med tanke på å lansere det i et produkt. 

Kirin 980-brikken, som Huawei designer selv, har altså like små transistorer som Apples A12-brikke, som betyr at man på en prosessor med samme størrelse får mer krutt. 
Huawei skilter med 20 prosent bedre ytelse med 40 prosent bedre energieffektivitet enn sin forgjenger. 

Og generelt går alt lynraskt for seg, fra navigering i menyene og surfing på nett, til oppstart av apper og god spillytelse. 
Om du vil presse telefonen til det maksimale, finnes en egen ytelsesmodus som kan aktiveres i innstillingene. 

En ting vi dog ikke lar oss imponere over med tanke på ytelsen, er vindusanimasjonene om man velger å bruke det nye sveipegrensesnittet, som nå er blitt standard i Android 9. 
Her virker alt litt tungt og hakkete sammenlignet med smøropplevelsen fra iPhone. 

I syntetiske tester ser det bra ut. 
Flerkjerneytelsen i Geekbench (måler prosessorkraft) topper Android-lista vår med 9.799 poeng (9.049 på Note 9), og Huawei må kun se seg slått av Apples A12-brikke, der iPhone Xs Max klinket til med 11408 poeng. 
AnTuTu-testen, som måler de fleste aspekter ved telefonen, gir Huawei-telefonen 295.718 poeng – rekord på Android, men fortsatt litt bak iPhone Xs Max (314.036 poeng). 

Mate 20 Pro gjør det også godt på ren 3D-ytelse, med 4.293 poeng i 3DMark Sling Shot extreme unlimited. 
Bedre enn Note 9 sine 3.433 poeng og også knapt foran iPhone Xs Max' 4.235 poeng. 

Hva gjelder batteriet er vi også meget godt fornøyde. 
På en dag med ganske greit med bruk (2,5 timers skjermtid), la vi oss med 55 prosent igjen på batteriet, og en dag med svært mye bruk (5 timer skjermtid) hadde telefonen 20 prosent igjen ett døgn etter at den var fulladet. 
Og da trenger du altså bare 20 minutter i laderen for å ha 70 prosent igjen. 

Merk at Mate 20 Pro støtter minnekort, men dette er begrenset til Huaweis egne nano-kort. 
Selv om selskapet tillater andre å lage kortene, er det foreløpig bare de selv som lager dem, og prislappen en del høyere enn tilsvarende lagringsplass på et micro SD-kort. 
Men muligheten er der, i hvert fall. 

Android 9 og EMUI 

Som seg hør og bør når man lanserer en Android-toppmodell i oktober, kommer Huawei Mate 20 Pro med den siste Android-versjonen, 9.0 (Pie), innabords. 
Samtidig har Huawei også oppdatert sitt grensesnitt, EMUI, til samme versjonsnummer. 

Nevnt er den nye sveipenavigasjonen fra Google. 
I prinsippet er den nye ganske lik Apples variant, som ble introdusert med iPhone X, der du sveiper opp fra bunnen for å komme til hjemskjermen og holder igjen midten av skjermen for å bytte til en annen app. 
For å gå tilbake kan du sveipe fra skjermkanten, og det fungerer på begge sider, noe vi gir tommel opp for. 

Når man vil bytte app, synes vi det går litt for lang tid før de andre appene kommer opp til at det blir veldig elegant, og man mister også den kjekke muligheten til å dobbelttrykke på programbytteknappen for å hoppe til forrige app. 
Ei er det mulig å sveipe langs bunnen for å bytte mellom apper slik du kan på iPhone. 

Akkurat det blir mer kritikk av Google enn av Huawei, men Huawei skal få litt de også: 
Når man blir vant med å sveipe opp for å komme til hjemskjermen, er det merkelig at et sveip opp fra bunnen av låseskjermen fortsatt henter frem knapper for lommelykt, kalkulator og lignende. 
Jeg har ikke tall på hvor mange ganger jeg har hentet frem dem når jeg egentlig bare ville inn på telefonen. 

Huawei lar deg uansett velge om du vil bruke sveiping eller den gamle varianten, med knapper nederst i skjermbildet. 

Personlig liker jeg Huaweis EMUI-grensesnitt veldig godt – som nevnt i tidligere tester er det særdeles funksjonsrikt, med støtte for å skille mellom finger og knoke på skjermen (to knoke-kakk tar skjermbilde, for eksempel), og det finnes en rekke avanserte funksjoner og tilpasningsmuligheter vi ikke finner andre steder. 

Som tidligere kan du koble til en USB-C til HDMI-kabel for å få en desktop-versjon av Android på TV-en, der du kan bruke mobilskjermen både som styreflate og til skriving (eller koble til mus/tastatur). 
Tilsvarende tilbød Samsung tidligere med DeX-enheten, men i Note 9 fungerer det tilvarende som på Huawei. 

Nytt denne gangen er imidlertid muligheten for å gjøre dette trådløst, og det fungerte knirkefritt med undertegnedes Samsung-TV. 
Litt mer forsinkelse med muspekeren enn med kabel, selvsagt, men brillefint hvis dere er flere som skal sjekke hotellpriser eller lignende på en stor skjerm. 

På toppen finner du dessuten en IR-sender slik at du kan bruke Mate 20 Pro som fjernkontroll til TV-er og den slags. 

Oppgradert trippelkamera 

Vi holdt P20 Pro som årets beste mobilkamera til nå, og det er ingen overraskelse at Huawei leverer knallgodt også på Mate 20 pro. 

Dog har kineserne endret litt på kameraoppsettet. 
Ved siden av hovedkameraet (40Mp, f/1,8, ~26mm) og telekameraet (8Mp, f/2,4, ~80mm) har nå det tredje kameraet blitt byttet ut. 
Det hadde tidligere samme brennvidde som hovedkameraet, men var raskere (f/1,6) og fotograferte kun sort/hvitt. 
Nå får du i stedet en ultravidvinkel med brennvidde tilsvarende 16 mm og lysstyrke på f/2,2. 

Det gir deg muligheten til å «zoome ut» og dermed få med mer i bildet – langt mer, faktisk. 

Under har vi tatt to bilder på Aker Brygge – først med hovedkameraet: 

Og så med vidvinkelen: 

Som du ser får du med svært mye mer i bildet, og det kan være kjekt til landskapsfotografering, byggverk og også i innendørsselskaper for å få med flere i samme bilde. 

Det kreves mer av optikken med en slik brennvidde, og ved siden av den åpenbare fortegningen er det en ting vi legger godt merke til i vidvinkelbildene: 
En ganske markant kromatisk feilbrytning, som ofte sees som lilla skygger i kontrastrike områder mot kantene av bildet. 
Som her: 

En kjekk ting med ultravidvinkelen er for øvrig at den har særdeles god nærgrense og kan fokusere bare på 2,5 cm avstand. 
Det gir gode og detaljerte makrobilder, som her, der vi har tatt bilde av en serviett på nært hold: 

Ellers leverer Mate 20 Pro særdeles godt på foto. 
Fortsatt får du Huaweis fremragende nattmodus, der du kan ta håndholdte bilder med flere sekunders lukkertid med imponerende skarphet. 
Lysmåling og hvitbalanse er meget god, og den takler de aller fleste situasjoner utmerket, som denne vanskelige motlyssituasjonen: 

Hybridzoomen lar deg zoome inntil 5x og har også her god kvalitet sammenlignet med konkurrentene, og kameraet gjør også en god jobb i portrettmodus med å isolere personer fra bakgrunnen, der du nå også kan velge ulike bokeh-effekter, som hjerter og lignende. 

Som vanlig har vi lagt ut en håndfull bilder i et Google Foto-album for dem som vil inspisere nærmere. 

Hva med video? 

Nytt denne gangen er muligheten for å legge effekter på video i sanntid, mens du filmer, for eksempel der kameraet automatisk skal skjønne hva som skal fargelegges og hva som skal være sort/hvitt. 
Det er også mulig å filme i «portrettmodus», altså der bakgrunnen gjøres kunstig uskarp på videoen. 

Litt fiffig, selvsagt, men ikke helt hundre prosent, der det ofte blir litt småfeil i hva som er sort/hvitt og ikke, og tilsvarende for den uskarpe bakgrunnen. 

For akkurat på video har fortsatt Huawei litt å strekke seg etter for å være med helt i toppen. 
Ei heller Mate 20 Pro kan levere 4K-oppløsning med 60 bilder i sekundet, som er mulig både på iPhone 8 og oppover, samt på Samsungs 9-serie-telefoner. 

Og i 4K-oppløsning får vi ikke så imponerende resultater, der bildet heller ikke blir stabilisert. 
Under ser du en liten snutt der vi panorerer med vidvinkelobjektivet. 
Legg merke til det mørkere feltet på venstre side gjennom panoreringen og at det hele lugger og forskyver seg litt: 

Det blir riktignok bedre og mer stabilt med full HD-oppløsning, men akkurat dette synes vi det er rart ikke Huawei klarer å gjøre bedre med så mye prosessorkraft tilgjengelig. 

Lyd og signal 

Ellers har Mate 20 Pro oppført seg eksemplarisk med tanke på signalmottak og kvalitet på samtaler. 
Her har Huawei alltid vært gode, der telefonene blant annet er kjappe til å hente seg inn igjen når du kommer ut av en tunnel og bruker GPS-navigering. 

Lyden fra de interne høyttalerne er også helt ålreit, og du får lyden i stereo fra begge endene av telefonen. 
Den er nok litt skarp og ikke like fyldig som de beste, men helt på det jevne i forhold til konkurrentene. 

Telefonen støtter for øvrig Bluetooth 5 og AptX HD, og vi har ikke hatt noe som helst problemer med Bluetooth-oppkoblingen, hverken i bilen eller med hodetelefoner på ørene. 

Konklusjon 

Med unntak av videokvaliteten i 4K har vi svært lite å utsette på Huawei Mate 20 Pro. 
Småting her og der er det definitivt, men alt i alt er dette en særdeles god telefon, som også føles som en solid oppgradering av P20 Pro, som altså bare er seks måneder gammel. 

Den er lynrask i daglig bruk, det ekstra vidvinkelkameraet gir deg fotomuligheter få andre kan skilte med, og batterikapasiteten - og ikke minst ladehastigheten - er særdeles god. 
Skjermen har fått høyere oppløsning enn tidligere og fremstår også som en av de aller beste, selv om vi må innrømme å sette mer pris på flate skjermer enn avrundede. 

Telefonen er proppet med teknologi, som tredimensjonal ansiktsgjenkjenning, fingeravtrykksleser bakt inn i skjermen, infrarød sender for fjernkontrollbruk, muligheten for å kjøre Android som en skrivebordsutgave på TV (også trådløst), lading av andre enheter trådløst … kort og godt er det ikke særlig mer enn lydutgang vi savner på denne telefonen. 

Og da har vi ikke en gang nevnt hvor lekker den er, med den glidende overgangen fra blått, via lilla og til sort som virkelig er en fryd for øyet. 
Den er også svært god å holde i hånda og føles på ingen måte glatt selv om baksiden skinner som bare det. 

Den er ikke best i alt, men Huawei tilbyr her en totalpakke som er voldsomt imponerende, med flere funksjoner ingen andre kan tilby. 
Kineserne er definitivt den mest innovative mobilprodusenten om dagen og ser ikke ut til å stoppe. 
Applaus herfra. 
