Drivende spenning fra Dan Brown
Nesten 500 spennende sider; nesten ikke til å legge fra seg. 

Hvor kommer vi fra? 
Og hvor skal vi hen? 
Det er de store spørsmålene Dan Brown skriver om i sin gigantiske thriller «Opprinnelse», boka som «alle» i Vesten for tiden leser. 
Brown durte inn på scenen og fascinerte lesere med «Da Vinci-koden» i 2003. 
Boka som fulgte den var ikke like spennende, så Brown forsvant litt i glemselen. 

Men nå tar det nok av igjen, for årets bok er spennende. 
Den omhandler de evige spørsmålene om meningen med tilværelsen og vår plass i den - pakket inn i thriller-form. 

Mens «Da Vinci-koden» handlet om jakten på den evige gral, handler årets roman om å avdekke et angivelig «disruptivt» svar på de store spørsmålene. 
En aparte forsker mener å ha funnet det endelige svaret på hvor menneskeheten og resten av verden «kommer fra» og dermed også svaret på hvor vi skal. 

Han dør imidlertid før han får kringkastet hemmelighetene sine, og helten, som selvfølgelig er mann, tar på seg oppgaven med å finne ut hva den avdøde forskeren var i ferd med å offentliggjøre. 
Dette gjør han sammen med en, riktignok glup og med direktørtittel, vakker dame med dådyrøyne og tettsittende kjole. 
Fri for klisjeer er boka ikke. 
Dama er til og med forlovet med den spanske arveprinsen. 

Alt er pakket inn i vår tids IT-teknologi, med blogger, kunstig intelligens, Uber, fake news, selvkjørende Tesla og et frieri på direktesendt tv med den spanske prinsen i hovedrollen. 

Avsløringen er heseblesende, som i en James Bond-film, med helikoptre, hemmelige agenter og det hele. 
Men handlingen bremses innimellom av til dels lange avsnitt med beskrivelser og forklaringer på såvel vitenskapelige som teologiske forhold. 

Brown spenner opp et stort lerret når han varsler å ha funnet svaret på de stor spørsmålene. 
Slikt kan ende med magaplask når løsningen på gåten skal avsløres, men sannelig klarer han det ikke!! 

Og den helt siste avsløringen om hvem som står bak både drap og spredning av «fake news» er egentlig ganske så kreativ. 
Boka er skikkelig underholdende! 
