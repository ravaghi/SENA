A Christmas Carol
Moraliserende og fin julestemning fra Charles Dickens og Jim Carrey. 

Moraliserende og fin julestemning fra Charles Dickens og Jim Carrey. 

Charles Dickens moraliserende historie om Ebenezer Scrooge har aldri vært fortalt så visuelt ekstravagant som nå. 
”A Christmas carol” har blitt en heldigital synsfest i regi av Robert Zemeckis, med en opplagt Jim Carrey i hovedrollen. 
Det skal godt gjøres å forkludre denne klassiske fortellingen, og Zemeckis gjør det heller ikke. 
Det har kanskje blitt litt for mye fokus på det visuelle, og for lite på historiens budskap, men dette holder til å sette deg i julestemning! 

Den gamle grinebiteren Ebenezer Scrooge (Jim Carrey) hater julen, og passer på å fortelle det til alle som kommer i skade for å minne ham på den forestående høytiden. 
Men så, natt til 1. Juledag, blir han hjemsøkt av et spøkelse, som forteller ham at han kommer til å få besøk av tre forskjellige ånder. 
På hvert sitt vis skal de vise ham hva julen betyr, og hva han går glipp av. 

Animasjonen er rett og slett praktfull! 
Selv figurenes øyne, som var et problem i Zemeckis’ forrige julefilm, ”Polarekspressen”, har mer liv nå. 
Det viktorianske London er fantastisk gjenskapt, og fremstår i all sin prakt med tjukk tåke og mørke bakgater. 
Filmen har også noen spøkelser som er flott og fantasifullt fremstilt, men foreldre med små barn bør være klar over at det er flere scener her som vil være i overkant voldsomme for de minste. 
Jeg er glad for at Zemeckis lar historiens mørke sider komme godt frem, og at han ikke har gjort dette til søtt sukkerspinn. 

Jim Carreys innsats som Scrooge er altså god, spesielt med tanke på at alt skuespill er registrert med sensorer og overført til data, såkalt ”performance capture”. 
Jeg synes Carrey er bedre som skuespiller i dramafilmer enn i komedier. 
Men også i ”A Christmas Carol” kommer komikeren Carrey inn med små drypp her og der. 
Det synes jeg ikke filmen behøver. 
Det forminsker det tragiske aspektet ved Scrooge-figuren, som ville gjort avslutningen desto mer effektfull. 
Men Carrey gjør mye bra her, sammen med blant andre Gary Oldman, Bob Hoskins og Colin Firth. 

I 2d og 3d på kino 

”A Christmas Carol” er filmatisert flere ganger før, og jeg tror ikke Zemeckis/Carreys versjon vil bli regnet som den definitive. 
Den leker seg litt for mye med unødige actionsekvenser, og scener som først og fremst er med for å vise frem animasjonsteknikken. 
Men det er den desidert peneste versjonen, og kan oppleves i 3D i enkelte kinosaler. 
Men også i vanlig 2D får du julestemningen servert 
