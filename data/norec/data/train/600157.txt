Behendig Veum
Regi: 
Stephan Apelgren 

Manus: 
Petter Rosenlund etter Gunnar Staalesens kriminalroman 

Musikk: 
Peder Kjellsby 

Skuespillere: 
Trond Espen Seim, Bjørn Floberg, Lene Nystrøm, Line Verndal, Vegard Hoel 

Sensur: 
11 år 

SE TRAILER ØVERST I SAKEN! 

Vi har for lengst lært hva vi får i en Varg Veum-film: 
To eller tre mord som løses av privatetterforsker, den noe loslitte, men dønn ærlige Varg Veum i Bergen (Trond Espen Seim). 
Filmen, som bøkene til Gunnar Staalesen (alle filmene bygger direkte på hans bøker), er alltid noe mer enn en ”Hvem gjorde det?”— historie. 
De lener seg tungt på det sosialrealistiske, med klare aspekter fra et Norge av i dag. 
Samtidig er stemningen, tonen, selve grunnmusikken, hentet fra den kyniske melankolien i film noir-genren og fra amerikanske og til dels franske kriminalromaner. 
I Varg Veum-filmen er han, den ensomme, whiskytrøstende helten, riktignok blitt utstyrt med en fast kjæreste (en særdeles dekorativ utgave av Lene Nystrøm). 
I bøkene er han skilt, desillusjonert og enslig. 
I denne filmen flytter han sågar sammen med henne, ikke uten visse ytre konflikter. 

Og vi vet at alltid har Veum sine ironiske dueller med førstebetjent Hamre (Bjørn Floberg). 
Og ofte blir han arrestert for et par dager. 
De to er profesjonelt gjensidig avhengige av hverandre, det er et slags nøkkel og nøkkelhull-funksjon i forholdet deres. 
Og kollisjonene mellom dem er noe av filmenes mest underholdende og treffsikre punkter. 

I denne behendig regisserte, poengtert manusskrevne og effektivt musikk-komponerte filmen dreier det seg om pur unge mennesker i rus, et livsfarlig stoff som florere mellom dem, totalt kyniske bakmenn, pluss en drapssiktet ungdom som har vært innom tjue fosterhjem i sitt syttenårige liv. 
Pluss en brå sødme mellom en ekskjæreste (Line Verndal) og Varg Veum, noe som får satt Veums kjærlighetsliv i perspektiv. 
Pluss en drapsmann, da… 

En kan oppskriften. 
Det forhindrer slett ikke at en liker smaken — hver gang! 

SE TRAILER ØVERST I SAKEN! 
