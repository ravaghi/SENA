«Battle» er dansefilm med politisk snert
Frisk og freidig dansefilm om forskjellene mellom øst og vest i Oslo. 

Fra Shakespeares Romeo og Julie via Bernsteins West Side Story til Footloose (1984). 
Historien er velkjent: 
Gutt møter jente, og noe skjer. 

Amalie (Lisa Teige) har alt hun kan drømme om. 
Funkishus på vestkanten, stor venninnegjeng og rik kjæreste. 
Likevel sier danselæreren hennes at hun må være helt tom innvendig, hun har ingenting å formidle. 

Da Amalies pappa går konkurs, og de blir kastet ut av villaen, raser verden sammen. 
Fra en kommunal leilighet på Ellingsrudåsen prøver hun å opprettholde fasaden. 
På en nedlagt fritidsklubb treffer hun street-danseren Mikael (Fabian Svegaard Tapia), som introduserer henne til en helt annen type dans. 

Dans mellom øst og vest 

Det er en klassisk kjærlighetshistorie som utspiller seg på bakgrunn av den delte byen, fortalt i et filmspråk inspirert av ungdomsserien Skam. 
Teige slo gjennom som Eva i nevnte serie. 

Historien har driv. 
Karakterene, spesielt Amalie som vikler seg stadig mer inn sine egne løgner, er godt observert. 

De mange og fine dansesekvensene er også med på å understreke forskjellene mellom øst og vest. 
Den strengt koreograferte moderne dansen i vest og den improviserte i øst. 
Både Yomis «Unnskyld» og SKAARs «Higher Ground» blir nok store hit’er. 

Blodig alvor 

Filmen er basert på en roman av Maja Lunde, og selv om Oslo som en delt by er en sosioøkonomisk realitet, blir det likevel litt vel svart/hvitt på film. 
Kort oppsummert er budskapet at folk i vest er overfladiske, mens de i øst er ærlige og ekte. 
Dette blir for enkelt og banalt. 

Det hele kulminerer med en gigantisk fest i en villa på Bygdøy tydelig inspirert av Karpe Diems «Au Pair», som jo er en parodi, men scenen i filmen er blodig alvor. 

Selv om Battle går i klisjéfellen i noen av skildringer om forskjellene på øst og vest, er det likevel en frisk og freidig ungdomsfilm som kommer til å treffe i målgruppen. 
