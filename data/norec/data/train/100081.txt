Steve Earle - «Copperhead Road:Deluxe Edition» 

(Geffen/Universal) 

«Countryens Springsteen» på rocker'n. 

Noen av oss ble litt bekymret da vi først så omslaget på dette den amerikanske countryrockeren Steve Earles tredje album (1988). 
Dødningskaller, tatoveringer og MC-klær: 
Ryktene hadde lenge gått om at Earle var litt vel glad i rock'n'roll-livsstilens mer trette sider. 
Nå så han jammen ut som om han var med i Guns N'Roses. 

Platen inni omslaget var god, dog. 
Trass i en sånn enorm skarptrommelyd som hadde ridd all musikk som en mare helt siden Springsteen slapp «Born In The U.S.A.» fire år tidligere. 
Og trass i at det på ingen måte er hans beste samling sanger. 
Minst fire av platene han har gitt ut etter at han nyktret seg opp på midten av 1990-tallet, er bedre. 
Debutalbumet hans, «Guitar Town» (1986), består nesten utelukkende av fantastiske sanger. 
«Copperhead Road» har fire. 
Nærmere bestemt tittelkuttet, The Pogues-samarbeidet «Johnny Come Lately», den suverene nyinnspillingen av «The Devil's Right Hand» og den skjønne duetten med Maria McKee, «Nothing But A Child». 
Bonusdisken består av liveopptak fra perioden 1987-1989. 
Den er kun for særdeles interesserte. 
