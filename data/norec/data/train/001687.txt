Vilt, vakkert og vondt
De norske metalcoreveteranene i Insense er tilbake med et følsomt, komplekst og hardtslående fjerdealbum. 

Gjennom band som Bring Me the Horizon, Avenged Sevenfold og Killswitch Engage har metalcoresjangeren opplevd en eksplosiv popularitetsøkning i Norge de siste årene, og det er derfor litt overraskende at det ikke finnes flere hjemlige eksponenter for en subsjanger som i grove trekk krysser hardcoreaggresjon med melodisensibiliteten i heavy metal. 

Med Burn In Beautiful Fire leverer imidlertid Insense en god søknad om å bli tatt opp i den internasjonale eliten. 
Den Oslo-baserte kvartettens fjerde album er spilt inn med den meriterte svenske metalprodusenten Daniel Bergstrand, og resultatet har blitt deres mest komplekse og følsomme plate til nå, uten at det har gått på bekostning av raseriet og tyngden som tidligere har vært gruppas kjennemerker. 

Dundrende trommer og brutale riff avløses av skjøre og stemningsfulle partier og flotte gitarsoloer. 
Det føles i utgangspunktet litt oppskriftsmessig, men gjentatte lytt belønnes rikelig, og avdekker en velutviklet evne til å holde på lytterens oppmerksomhet gjennom overraskende veivalg som gir plass for svulstige strykere såvel som frodige damestemmer. 
Men gruppas største aktivum er først og fremst den gode meloditeften og Tommy Hjelms autoritet og tilstedeværelse som vokalist. 

"I just don't want to be/in this place where I don't belong/I'm not cut out for this/all the smiles and the pleasantries" synger han sårt på "Alone In a Crowd", et av platas mykere spor, før han på neste låt erklærer: 
"This life is overrated". 
Og stort mer oppløftende blir det ikke på et album som domineres av hudløse og dystopiske tekster det er lett å kjenne seg igjen i, men som ikke akkurat er noe botemiddel mot vårdepresjonen. 

Da er det mer trøst å finne i det kontante og energiske tittelsporet, den frådende riff-festen "Surviving Self Resentment" og brutale "Social Woes" som begynner med å blottlegge Hjelms hardcorerøtter (han var blant annet med å skru lyd på de to første skivene til JR Ewing), før den beveger seg inn i et progressivt inferno av sirenelyd, marsjtrommer og en fet, østlig-inspirert gitarsolo. 

In Flames-vokalist Anders Fridén ble så begeistret for materialet på denne plata at han har tatt bandet inn under vingene sine og nå fungerer som manageren deres. 
Slik verden er vil dette sikkert få veldig mange flere til å sjekke ut bandet. 
Timingen kunne ikke ha vært bedre, for med Burn In Beautiful Fire har de laget en sterk plate som er vill, vakker og vond på en gang. 
