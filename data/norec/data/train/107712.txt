Matt Sweeney & Bonnie «Prince» Billy:«Superwolf»
(Domino) 

Han er de mange artistnavn og de utallige plateutgivelsers mann, Louisville, Kentuckys Will Oldham. 
Snart en slags genre i seg selv. 
«Krakilsk country». 
Og/eller «vindskeiv western». 
Dette, en duoplate med eks-Zwan-gitaristen Matt Sweeney, hører ikke til den delen av produksjonen hans som stadig får tilhengere til å tro at et slags gjennombrudd snart må være i gjære for fyren. 
Tilsynelatende totalt dominert av Oldham, her altså under Bonnie «Prince» Billy-navnet, og helt uten den formildende ensemblesøtheten til for eksempel «Ease On Down The Road» (2001). 
Nei, du - dette er mer en «Arise, Therefore» (1996), uten den billige trommemaskinen. 
Det vil si folkemusikkminimalisme som sporadisk rykker deg ut av stolen i form av ganske drøyt seksuelle tekstpassasjer. 
Vi tar denne også, men «Superwolf» blir neppe, sin uhyre kule tittel til tross, en av Oldham-platene man tar frem fra det etter hvert omfangsrike hjørnet denne vriompeisen har lagt beslag på i platehyllen. 

MORTEN STÅLE NILSEN 
