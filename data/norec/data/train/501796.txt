En overdose Sløtface
Norsk rockehåp sliter med albumformatet. 

Norsk rock har en lang og stolt tradisjon med tyggispønkband med ett eller flere kvinnelige medlemmer, fra Cocktail slippers, The Launderettes, Bazooka Boppers og Bronco Busters til Cables, og nå Sløtface. 

Stavangerbandet tok noen av sine første skritt på den bergenske musikkscenen, og fikk fort internasjonal anerkjennelse av både BBC, Kerrang!, The Guardian og NME, for å nevne noen. 
Etter tre gjennomførte EP-er det etterlengtede debutalbumet her, men formatet avslører at Sløtface fremdeles gjør seg best i små doser. 

Det var vanskelig ikke å la seg sjarmere av Sløtface på EP-ene de slapp i 2014 og 2016. 
Energien, den naivistiske stilen og et utfordrende tekstunivers gjorde Sløtface til et friskt pust. 
Med hele elleve låter, hvorav fire-fem er glemt så fort siste tone er forstummet, rekker man derimot å miste interessen. 
Underveis i albumet glir Sløtface over i det overflødige, og det er kanskje den største synden man kan begå når man endelig albumdebuterer. 

Det er en god del å bli glad i på «Try Not To Freak Out». 
Vokalist Haley Shea har en imponerende tilstedeværelse og en fargerik stemme, tekstene snur opp ned på klassiske rockeklisjeer. 
Og måten bandet varierer mellom sjangre og spillestiler, gjør at det hele tiden er nye elementer å bite seg merke i. 

Likevel kommer ikke bandet helt i mål; melodiene er litt for forutsigbare, riffingen er ørlite for anonymt og energien litt for lav. 
Sløtface tar ingen sjanser. 
«Try Not To Freak Out» har noen gode enkeltlåter, men i lengden blir det litt for trygt og glatt til at det rettferdiggjør et helt album. 
