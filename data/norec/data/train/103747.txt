Silver:«White Diary» 

(Bad Afro/VME) 

Ujevnt, men pågående og pønka debut fra årets norske rock-hype, som brøt lydmuren allerede under by:Larm for tre år siden. 

Ikke la deg lure av at åpningen, «The Emptiness», har rappet riffet sitt fra Suedes «Can't Get Enough»; Silvers uttrykk er atskillig mørkere og mer skittent. 
Basisen ligger i pønkens energi, men her serveres det også riff i både Stones- («Intimate Cussing») og Guns N' Roses-skolen. 
Vokalist Blanco Summer har en utmerket Johnny Rotten-snerr i stemmen som forsterker tekster som skriker ut budskap om fremmedgjort faenskap i alle avskygninger. 
Dessverre er Summer produsert altfor langt bak i lydbildet, noe Silvers debut lider sterkt under når låtene avtar i kvalitet midtveis på albumet. 
Men dette er nesten glemt når det avsluttende eposet, «Angels Calling», dukker opp, komplett med en gitarsolo som kan gjøre Slash grønn av misunnelse - den sangen er nesten verdt hele platen alene! 
