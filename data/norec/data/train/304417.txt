Bar-rocken lever i beste velgående
The Hold Steady tilbake i kjempeslag. 

ALBUM: 
Et høydepunkt for undertegnede under årets South By Southwest i Austin var New York-bandet The Hold Steady, også fordi de spilte så mange låter fra sitt geniale album «Stay Positive» (2008) - en deilig miks av garagerock, punk og klassisk rock. 

Det er logisk, men også litt overraskende - fordi de allerede mandag slipper sitt første studioalbum på fire år. 

Tilstedeværelse Frontmann Craig Finn, som startet The Hold Steady etter at han flyttet fra Minneapolis til New York i 2000, ser kanskje ut som en advokat eller bankmann, men har en sjelden tilstedeværelse på scenen. 

Han står ikke stille et sekund, har en voldsom energi, spytter nærmest ut ordene og frir hele tida til publikum. 
For en fyr! 

Siden sist har The Hold Steady gitt ut livealbumet «A Positive Rage» (2009), mens frontmann Craig Finn i 2012 ga ut soloalbumet «Clear Heart Full Eyes». 

Sulten tilbake The Hold Steady virket ikke like «sultne» på «Heaven Is Whenever» (2010), som kunne virke noe mer modent og blasert. 

Det er tydelig at sulten er kommet tilbake, for på «Teeth Dreams» setter de igjen tenna i den grummeste rocken, den du kan føle på kroppen når du hører den. 

Samtidig toner de ned, i fine «Ambassador» og avsluttende (og ni minutter lange) «Oaks» - begge episk anlagt. 

De sier sjøl at de går for «big rock» denne gang. 
Musikken passer på et stadion, men er fortsatt aller best på en klubb. 

Velkommen tilbake, Hold Steady! 
