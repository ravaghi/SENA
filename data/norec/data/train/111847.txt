Spillanmeldelse:Avleggs snike-fløyel 

(VG Nett) 
Det er ingenting å si på ambisjonene bak snike-spillet «Velvet Assassin». 
Men resultatet holder ikke mål. 

Den britiske agenten Violette Summer (inspirert av agenten og sabotøren Violette Szabo fra andre verdenskrig) ligger dødelig såret på et fransk sykehus og ser tilbake på sine oppdrag. 

Gjennom disse tilbakeblikkene iverksetter du diverse sabotasjeoppdrag mot nazi-Tyskland under andre verdenskrig, mutters alene. 

«Velvet Assassin» er et snike-spill i samme gate som «Splinter Cell»-serien. 
Du skal gjemme deg i skygger, smyge deg bort til intetanende nazister og ekspedere dem lydløst og utføre diverse sabotasjeoppdrag og likvideringer. 

Og spillet er et hederlig forsøk på å skape noe engasjerende og unikt. 
Men det skorter seriøst på utviklernes evner til å holde tritt med denne sjangerens utvikling. 

Sam Fishers avanserte bevegelsesregister er strippet bort og fiendenes «intelligens» er redusert til å rusle frem og tilbake i nøyaktig samme mønster helt til du bruker kniven på dem. 

Dermed blir «Velvet Assassin» redusert til et småstilig puzzle-spill, en repeterende og kalkulerende observering av bevegelsesmønstere for å komme videre. 

Det er mulig å påstå at «Velvet Assassin» har underholdningsverdi, isolert sett. 
Men da må man i så fall ignorere «Splinter Cell»-serien. 

Trailer fra PC- og 360-spillet Velvet Assassin. 
