Dusinvare
Å skrive en hitlåt er helt sikkert en vanskelig øvelse, og Hanne Sørvaag fra Stavanger har klart det flere ganger. 
Nå bor hun i Stockholm, og er sangskriver på heltid. 
På dette albumet leverer hun noen nye låter i tillegg til å gjøre egne versjoner av for eksempel Melodi Grand Prix–låten «You’re like a melody». 
Det låter ikke ille, men setter heller ikke igjen noe varig inntrykk. 
Langt verre høres det ut når Sørvaag gjør en naken versjon av den kjedelige balladen «My heart is yours», som Didrik Solli–Tangen fremførte under denne melodikonkurransen i fjor. 
Hun har ikke stemme som gir den noe nytt i denne egenversjonen. 

Sørvaag gjør også sin egen versjon av hiten hun skrev til Maria Arredondo, nemlig «Brief and beautiful». 
Tamt. 
Ikke bra. 
Hennes stemme er langt svakere enn Arredondos, og da forsvinner selvsagt hele poenget med å gi ut et cover–album av sine egne låter. 
Hanne Sørvaag må gjerne fortsette å lage hitlåter som andre artister spiller inn. 
Hun bør la det være med det. 
