«'71» er ni liv i Belfast
Forrykende thriller fra vanligvis så alvorstynget område. 

Belfast 1971: 
Britiske tropper rykker inn i splittede nabolag i den nordirske hovedstaden, men hva vet de egentlig om situasjonen i bakgatene? 

Fint lite, hevder spillefilmen '71 , og plasserer en fersk og uinformert engelsk soldat i sentrum for begivenhetene. 
Gary Hook (Jack O'Connell) er på sitt aller første oppdrag når troppen hans blir angrepet av illsinte borgere på grensen mellom et protestantisk og katolsk område. 
I kampens hete havner han bak fiendens linje. 

Thriller i politisk minefelt 

"The Troubles" er skildret i en lang rad av alvorsfylte filmer. 
Kanskje har lokale filmskapere vært for tett på til å lage åpenbar underholdningsfilm av den blodige historien. 

Franskmannen Yann Demange har lang erfaring med TV-serier, og gjør her en forrykende debut som langfilmregissør. 
Han henter inspirasjon fra realistiske filmer og dokumentarisk materiale, men primært er '71 en kraftfull thriller med klassiske gjengkonflikter. 
Manuset av Gregory Burke og Demange gjør den politiske kampen til et nervepirrende kaos av trusler, kriminalitet og fraksjonering. 

Både gjengene og britisk militære leter etter Gary Hook, for en engelsk soldat er et verdifullt objekt uansett leir. 
Med håndholdt kamera filmes hans ni liv-aktige flukt gjennom skitne bakgater og trange smug. 
Jack O'Connell er strålende i hovedrollen, og gir Gary en perfekt balanse mellom uskyld og overlevelsesinstinkt. 

Slike fluktscener er fulle av heftig action og spenning. 
Belfast er allerede herjet av konflikten, så '71 har lite av en velpleid retrostil, snarere er dette 70-tallet preget av fattigdom, hærverk og veisperringer. 

Den uskyldige sivilisten 

Det er nesten ingen kvinnelige karakterer i dette mylderet av syltynne, demoniske og usunne menn med skinnskjegg, men Charlie Murphy spiller en ung kvinne som får hele konflikten i fanget. 
Hun og hennes heltemodige far blir stående som eksempler på hvordan uskyldige sivilister rammes av konflikten. 
Om den først og fremst vil underholde, så har '71 også en sosial dimensjon. 
Og nettopp fordi den er så fengslende, vekker filmen interesse for virkeligheten bak røverhistorien. 
