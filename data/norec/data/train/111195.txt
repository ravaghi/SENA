Grusomhetenes by
Dette er en forferdelig film - og en meget god film. 
Det handler om den japanske invasjonen av den daværende kinesiske hovedstaden Nanjing i 1937 - fulgt opp av en av verdenshistoriens verste forbrytelser mot menneskeheten: 
Drap av hundretusener, systematiserte voldtekter, industrialisert organiserte overgrep. 
I svart/hvitt følges jævelskapen sånn helt generelt, og gjennom utvalgte nøkkelpersoner; dokumentarisk i formen og med enorm følelsesmessig virkning. 
Noen av personene skal være historiske vitner, andre er oppdiktet. 
Men filmen hevder å være tro mot historiens hovedlinjer. 

Den japanske krigsmaktens herjinger i 1937 og 1938 er fortsatt et vanskelig tema mellom Japan og Kina. 
Kina har sine overslag over antall massakrerte, Japan har andre - og adskillig lavere. 

En fungerende film om et emne som dette, kan aldri bli en nøktern oversiktkrønike og summarisk masseoppregning. 
Det er den gamle regel om at får personer er skjebne, tusenvis er statistikk. 

Uansett balanserer denne historien utrolig godt sitt uhyrlige emne. 
Aller mest imponerende er at regissøren har unngått å lage et ensidig propagandaskrift. 
Det vil si at japanerne, i denne sammenheng, ikke er demonisert. 
De oppfører seg riktignok som svin mange av dem - etter ordre og fordi menneskenaturens iboende grusomhet åpenbartet er universelt grenseløs. 

Men enkelte japanske soldater - vi får håpe: mange - reflekterte sterkt over hva de egentlig gjorde, og lot det få konsekvenser. 

Enkeltofre er heller ikke nødvendigvis helteforklart. 
Men man blir fortalt hva de går gjennom. 
Når detr ammer noen av dem vi blir kjent med, blir det selvfølgelig ekstra berørende og hjerteskjærende. 

Den dokumentariske svart/hvitt-teknikken minner om den klassiske filmatiske filmreportasje, særlig slik den ble dyrket i et par år etter andre verdenskrig. 
Det gjør filmen gjenkjennelig, men teknikken har sine svakheter. 
Først og fremst fordi man nødvendigvis må dikte i sitt sinn hvem disse personene er - på begge sider. 
For alt det som skjer, skjer her og nå. 

Dette er nok en film som i første rekke vil interessere de litt spesielt filminteresserte og de historieinteresserte. 

Likevel: 
I sin form og i sitt innhold er dette et grusomt, storslått og intenst monument over en historisk skjenselsdåd av vanvittig dimensjoner. 
