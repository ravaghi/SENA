Gulnet, gammeldags, glimrende!
Gammeldags, fjetrende og uhyre sammensatt portrett av mennesker, samfunn og drømmer for 100 år siden. 

HANDLER OM: 
Maria er en ung kvinne fra små kår i et Sverige rundt forrige århundreskifte. 
Hun vinner et kamera i et lotteri, men glemmer det snart; å finne en mann, et utkomme og føde barn er det som tar nesten all tid. 

Livet blir ikke bare enkelt. 
Mannen er - mildt sagt - ikke av mest stille og trofaste sort. 
Og kampen for tilværelsen for henne selv og den etter hvert voksende ungeflokken blir hard. 
Men med jevne mellomrom finner Maria frem sitt kamera, særlig oppmuntret av fotografen Sebastian Pederesen. 
Det viser seg at hun har et usedvanlig talent for fotografering - og fotograferingen blir hennes ene konkrete løft og drøm ut fra den traurige og krevende hverdagen. 

DOM: 
Dette er en svært og bredt anlagt krønike av en sort som ikke lages lengre; man kan derfor kalle den «gammeldags» - uten at det et eneste øyeblikk er ment negativt. 

Snarere tvert om: 
«Maria Larsson» er en påminnelse om hva film også kan være i en forpustet og kjapt konsumerende medietid: 
Fordypning, meditasjon, mangesidige uttrykk; kort sagt: 
Den klassiske historiefortellingens mulighet for mangfold og rikdom. 

Helt storslagent! 
