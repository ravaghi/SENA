Lecter «light»
Regi: Gregory Hoblit. 
USA. 
Fra 11 år. 

Anthony Hopkins «tar en Hannibal» igjen. 
Men reprisen er skuffende tam. 

STJERNER: 
Anthony Hopkins, Ryan Gosling, Rosamund Pike HANDLER OM: 
Ted Crawford (Hopkins) skyter sin kone, blir arrestert og innrømmer forbrytelsen. 
Når aktor Willy Beachum (Gosling), som er på vei over i en bedre betalt jobb i et privat advokatfirma, får saken i fanget, viser det seg imidlertid at Crawford har et par triks i ermet, og ikke har planer om å råtne i fengsel frivillig. 
Saken blir med det en både moralsk og profesjonell lakmustest for den unge, ambisiøse Beachum. 
DOM: 
Hopkins gjør nok en avart av sin Oscar-belønte rolle i «The Silence Of The Lambs» (1991). 
Igjen er han en beregnende, kald psykopat som manipulerer folk på utsiden fra innsiden, en nonchalant kjiping som beveger seg ekkelt langsomt og hvis ansiktsrykninger forteller oss at han er en fyr man ugjerne innleder psykologisk krigføring mot. 
Og Hopkins er flink, selvsagt, det er ikke det. 
Men dersom man først sett ham som Hannibal Lecter - vel, så blir Ted Crawford en relativt blodfattig etterligning. 
Det er således den unge, smale og tynnslipsede Gosling som tar skuespillerkaken her, i en intens innsats som neppe vil være alles kopp te, men som er bemerkelsesverdig uansett. 
Selve filmen gir ham dessverre ikke godt nok stoff å jobbe med: 
Det er noe TV-aktig tafatt over tempoet her, noe litt satt som gjør at reell spenning aldri innfinner seg, uansett hvor hardt den overdramatiske musikken jobber. 
Dette er en redeligere, mindre tullete thriller enn «Mr. Brooks», som også går rundene i disse dager. 
Men det er ikke en film som krever det store lerretet. 
MORTEN STÅLE NILSEN 
