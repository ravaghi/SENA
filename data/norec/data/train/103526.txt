Odd Nordstoga:«Luring» 

(Universal) 

Personlig og befriende original «luring». 

Odd Nordstoga er ingen A4-popskribent. 
Hans bakgrunnen fra folkemusikken gir popmelodiene hans en helt egen tvist som gjør dem både unike og originale. 
Samtidig har han en lyrisk åre, som dessverre er sjelden i norsk popmusikk. 
Nordstoga har humor og underfundighet, men alvor og spissfindighet i tillegg - også der han beskriver helt trivielle og dagligdagse episoder («Fuglen»). 
Han kan trygt gi sine USA-orienterte roots-kolleger et aldri så lite boots-spark i siden med integriteten i behold, selv om Nordstoga selv tuskhandler i amerikanske stilarter. 
Forskjellen er bare at i Nordstogas tilfelle kommer det ut som et personlig uttrykk, noe som ikke minst avsløres i «Under ein cowboyhatt», hvor han lekent blander country-honkytonk med sin egen folkemusikk som om det var verdens mest naturlige ting. 
«Luring» er en variert godbit med masse godt humør - bare åpningen «Kveldssong for deg og meg» vil få deg til å smile langt inn i sommeren! 
