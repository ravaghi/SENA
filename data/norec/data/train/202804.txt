19" Packard Bell Maestro 190W
De som foretrekker bredformat, men har et stramt budsjett, sparer kanskje en tusenlapp ved å velge en 19-tommer i stedet for 20 eller større. 
Vi har testet Packard Bells 19-tommer. 

Svært mange skjermer er like i egenskaper, det er i hovedsak bare design og merkenavnet som skiller. 
Selve panelet er gjerne det samme, men styreelektronikken kan variere noe. 
Innenfor samme prisleie er det likevel svært liten forskjell på egenskapene. 

LES OGSÅ: 

19-tommers LCD-skjermer i bredformat, med oppløsning på 1440 x 900 punkter, tilbys fra mange leverandører. 
Prisleiet ligger mellom 1795 og 1995 kroner, noen har både DVI og VGA, mens andre har bare VGA og høyttalere. 
Noen har VGA, DVI og høyttalere, men Packard Bell topper med 2 VGA-innganger, DVI og høyttalere. 

Enkel og elegant 

Packard Bell Maestro 190W er hovedsaklig i svart, med matt skjermflate (ikke kontrastbelegg), matt ramme og bakside, men en blank list i front under betjeningsknappene. 
Foten er i sølvfarget plast. 

Tilkoblingene er som nevnt 2 stk VGA pluss DVI, og det er kontakter for lyd på minijack og standard kontakt for intern strøforsyning. 

Betjeningen er oversiktlig, med utmerkede knapper med lettlest tekst og symboler på den blanke plastlisten. 

Skjermen er på mange måter en mindre utgave av 22-tommeren fra Packard Bell, forskjellen i utseende ligger først og fremst i at 22-tommeren har kontrastbelegg på skjermflaten. 

Bildekvalitet 

Vi snakker om rimelige skjermer her, og bildekvaliteten er som forventet. 
Den er utmerket til all generell PC-bruk, til enkel bildebehandling og fungerer faktisk også utmerket til spill. 
Den kjører utmerket både på 60 og 75 Hz oppfriskning, og etterslepet er helt marginalt. 

Betraktningsvinkelen er ikke oppgitt, men vi registrerer tydelige fargeforandringer ved vertikal justering. 
Til sidene er dette knapt merkbart. 

Fargedynamikken er kurant, men ikke frapperende. 
Bilder får noe mindre trøkk enn på de beste skjermene, men dette har med prisfaktor å gjøre. 
Du vil fremdeles ha stor glede av dine egne digitalbilder, og redigering av bilder og video til privat bruk fungerer også, bare du har en riktig arbeidsposisjon i forhold til skjermen. 

Konklusjon 

Maestro 190W føyer seg inn i rekken av rimelige, brede 19-tommmere. 
Designet liker vi, den ekstra VGA-tilkoblingen og de innebygde høyttalerne kan være praktiske, og prisen er blant de laveste i klassen. 
