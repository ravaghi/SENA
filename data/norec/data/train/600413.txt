Mager Veum
Filmen baserer seg på Gunnar Staalesens nest siste bok, "Kalde hjerter". 
Trond Espen Seim, som har hovedrollen i alle filmene om privatetterforsker Varg veum i Bergen, har denne gangen også overtatt regispakene. 
I tillegg har han skrevet filmmanuset i samarbeid med Geir Moum Olsen. 
Et par av filmene i Varg Veum-serien baserer seg kun på figurene skapt av Gunnar Staalesen, her bygger manuset på Gunnar Staalesens nest siste roman, "Kalde hjerter". 

Seksuelt overgrep 

Det er en stygg og vond Bergenshistorie Gunnar Staalesen folder ut for oss. 
En historie der bakteppet er historien om tre barn som i sin tid ble tatt hånd om av Barnevernet. 
De kom under verge av flere familier, i en av familiene ble den ene jenta seksuelt utsatt for overgrep i lengre tid. 
Nå, i midten av tjueårene er hun blitt prostituert. 
Eldstesøsteren (Ingrid Olava) har, i borgelig forstand, klart seg bra. 
Minstebroren sitter i fengsel. 
Så, som en følge av barndommens opplevelser, utspilles det et kriminaldrama hvori drap og flere typer vold. 

Yrkesforbryter 

Biter av Bergens bakside tegnes, en person (Kim Sørensen) med spaltet personlighet og en karakter hvor en blir nødt til å utvide begrepet "Usympatisk" for helt å fyldiggjøre beskrivelsen av ham, er en yrkesforbryter under dekke av å være vaskerieier. 
Han er bredt til stede i filmen. 
Det hele begynner da eldstesøsteren kontakter Varg Veum for å hyre ham til å oppspore lillesøsteren hennes. 

Kort fortalt: 
Manusforfatterne Geir Moum Olsen og Trond Espen Seim har presset denne historien så hardt sammen at bokens kjøtt, farger og vitaminer nesten totalt er forsvunnet. 
Tilbake står en rudimentær skisse en kan oppleve i annen hver episode i tv-serier innen krimsjangeren, det seg være fra Skandinavia, England eller USA. 

(anmeldelsen fortsetter under bildet) 

Det dufter ikke lenger Bergen av verken Veum eller historiene. 
Og i den anledning er følgende å opplyse: 
Nær alle de involverte i denne filmen, som absolutt foregår i Bergen, snakker østlandsk. 
Oslo eller Vestfold-østlandsk. 
Bortsett fra den ovennevnte skurken: 
Han snakker nordnorsk. 

En dårlig far 

I Staalesens romaner er Varg Veum skilt, med en sønn han er en dårlig far for. 
Ofte er han også ensom. 
I filmene er han samboer med Karin (Lene Nystrøm). 
I denne filmen nedkommer hun med en gutt helt mot slutten. 
Lene Nystrøm spiller henne som en vakkert dekorert istapp. 

Det som fungerer med vitalitet og friske farger, er forholdet og replikkvekslingen mellom Veum og førstebetjent Hamre (Bjørn Floberg). 

Her, i det som etter planen er den siste filmen om Varg Veum, føles plot'et magert og strukturen meget skjematisk. 
Seims regi er kjapp og kontant, men helt uten personlighet. 
Den største og mest positive overraskelsen er sangeren Ingrid Olava som filmens storesøster. 
Hun leverer et formbevisst spill, med tvil, frykt og váre anelser. 
Så hør, fremtidige produsenter: 
Bruk henne mer! 
