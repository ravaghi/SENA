Så nær var Dempsey og USA et eventyrlig comeback
SALVADOR (VG) (BELGIA-USA 0-0, 2-1 etter ekstraomganger) I et fyrverkeri av en åttedelsfinale var USAs Clint Dempsey (31) centimere fra å sikre 2-2 og straffesparkkonkurranse mot Belgia. 

Det var på stillingen 2-1 til Belgia ni minutter inn i andre ekstraomgang at USAs kaptein og største stjerne fikk en enorm sjanse til å sende lagkameratene, innbytterbenken og de amerikanske tilskuerne til himmels. 

31-åringen ble spilt helt alene med Belgia-keeper Thibaut Courtois (22) etter et fantastisk innøvd USA-frispark. 
Clint Dempsey fikk et litt hardt førstetouch, men kom seg til avslutning fra fem meter. 

På utrolig vis kom imidlertid Courtois seg ut fra streken og avverget det som ville vært et eventyrlig comeback for USA. 

Etter 105 minutter virket det nemlig usannsynlig at USA skulle klare å få noe ut av kampen. 
Belgia hadde regelrett kjørt over Jürgen Klinsmanns menn fra første spilleminutt, og da belgierne scoret to 

ganger i den første ekstraomgangten, virket seieren sikker. 

To minutter inn i den andre ekstraomgangen reduserte imidlertid den 19 år gamle innbytteren Julian Green, og Dempsey var kun centimere fra en sensasjonell utlikning. 

Belgia slapp med skrekken og fikk til slutt med seg det som må sies å være et velfortjent avansement. 

– 
Vi skapte 15 sjanser og vant fortjent, men på 1-2 snek angsten seg inn i laget, sa Belgias landslagssjef Marc Wilmots etter kampen. 

- Vi er 23 helter 

Romelu Lukaku (21), som har fått mye kritikk etter svake kamper innledningsvis i mesterskapet, ble vraket fra start mot USA. 
Chelsea-spissen kom imidlertid inn fra benket før den første ekstraomgangen, og takket for tilliten med både mål og målgivende pasning. 

Dermed ble han - sammen med keeper Courtois - avgjørende for Belgia-avansementet. 

- Jeg er ingen helt. 
Vi er 23 helter, sa Lukaku etter kampen, ifølge NRK. 

- Siden starten av VM har mange av spillerne våre vært forskjellen mellom oss og motstanderne. 
Jeg er glad for å kunne gjøre mitt i kveld. 
Dette var kanskje vår beste kamp hittil, og det er positivt for oss. 
Vi skapte mange sjanser, og vi levde opp til forventningene. 
Kampen var fysisk krevende, men vi var forberedt på det. 
Jeg er glad vi klarte det, sa matchvinnaren. 

Stemningen var naturligvis ikke like god i USA-leiren, men midtstopper Omar Gonzalez var imponert over lagkameratenes innsats. 

- Først av alt er jeg stolt, sa Gonzalez til pressen rett etter kampslutt. 

Også USA-sjef Jürgen Klinsmann var langt nede, men tyskeren har ingen planer om å kaste inn håndkledet. 

Leder du USA i Russland-VM om fire år? 

- Ja, jeg tror det, svarte Klinsmann på pressekonferansen etter kampen. 

Artikkelen fortsetter under bildet 

Elleville ekstraomganger 

Da 90 minutter var unnagjort i Salvador, hadde Belgia avsluttet hele 31 ganger, elleve av dem på mål. 
USA hadde kun tre forsøk innenfor stengene, og hadde mer enn nok med å holde unna. 
Det klarte de så vidt - takket være en fantastisk keeperprestasjon av Tim Howard (35). 

Etter kampen legger ikke Belgia-kaptein Vincent Kompany skjul på at han er mektig imponert over USAs målvakt: 

USAs spillere kjempet en febrilsk kamp mot overmakten, men to minutter og to sekunder inn i den første ekstraomgangen fikk imidlertid Belgia uttelling da innbytter Romelu Lukaku løp seg fri på høyrekanten og slo inn foran mål. 

En USA-stopper var først på ballen, men klarte ikke å klarere. 
Kevin De Bruyne (23) snappet opp kula, dro av to mann og klinket ballen ned i det lengste hjørnet. 

Dermed scoret Belgia på sin 32. 
(!) avslutning i kampen, og da Lukaku selv doblet ledelsen alene med keeper like før den første ekstraomgangen var ferdigspilt, trodde nok samtlige på arenaen at kampen var over. 

USA, som hele kampen gjennom hadde kjempet med ryggen mot veggen, reiste seg imidlertid mesterlig og reduserte plutselig ved den 19 år gamle innbytteren Julian Green. 
Unggutten, som hadde vært på banen i under to minutter, satte ballen i hjørnet bak Thibaut Courtois med en strålende volley. 

Belgia-spillerne, som frem til det tidspunktet må ha vært bombesikre på avansement, fikk plutselig nerver. 
USA hentet frem krefter til en vanvittig sluttspurt og var utrolig nær en utlikning seks minutter før slutt. 

Rutinerte Dempsey feilet dessverre for USA da det gjaldt som mest, og Belgia sikret seg dermed retten til å møte Argentina i kvartfinalen i VM. 

- Det gjør vondt i hjertet. 
Jeg tror ikke vi kunne gitt noe mer. 
Vi la igjen alt der ute. 
Vi ble slått av et veldig godt lag, men det gjør vondt likevel, sa keeper Tim Howard, ifølge NTB. 

Everton-målvakten var banens klart beste spiller og vartet opp med noen fantastiske redninger. 
Han endte opp med 15 redninger totalt, som ifølge Opta er mer enn noen annen spiller har prestert i en VM-kamp mellom 1966 og 2014. 

- Det er jobben min, det er det jeg skal gjøre, men før eller senere vil demningen briste om et lag presser så mye. 
Hatten av for Belgia, de var fantastiske, sa han. 

Belgia ut i hundre 

Anført av stjerneskuddet Divock Origi (19) - som fikk sjansen fra start på bekostning av Lukaku - gikk Belgia rett i angrep mot USA. 

Kevin De Bruyne spilte en herlig gjennombruddspasning i retning Lille-spissen, som fra skrått hold forsøte å plassere ballen i det lengste hjørnet. 
Tim Howard i USA-buret var i imdlertid med på notene og reddet forsøket med høyrebeinet - etter kun 38 sekunders spill. 

Belgia ble tydelig tent av den gode åpningen og fortsatte kjøret mot Howard i USA-målet. 
Halvveis ut i omgangen brøt Jan Vertonghen (27) glimrende på midtbanen og satte på turboen. 
Venstrebacken spilte videre til De Bruyne, som fikk skyte utpresset fra 15 meter. 
Den ellers så presise belgieren fikk et sleivtreff og trillet ballen utenfor Howards høyre stolpe. 

Like etterpå kom Vertonghen seg ned til dødlinjen og forsøkte å spille på tvers til en fremadstormende Marouane Fellaini (26), men Da Marcus Beasley (32) kom til unnsetning og fikk ballen unna. 

Mot slutten av omgangen kom USA bedre med i oppgjøret, men ingen av lagene fant veien til nettmaskene før dommer Djamel Haimoudi fra Algerie blåste av for pause. 
