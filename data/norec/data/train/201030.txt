Sonos Play:3
En liten rakker med god lyd. 

Hvis du vil streame musikk rundt i huset finnes det i dag utallige alternativer, men det er spesielt produktene til Squeezebox og Sonos som har fått mye skryt fra kresne kunder og den audiofile delen av pressen. 

De to konkurrentene hviler på samme grunntanke, og er ganske like i bruk: 
Her skal du spille av musikk du har lagret på PC-en i høy kvalitet, samtidig som du har tilgang til utallige nettradio-stasjoner, og ikke minst musikktjenester som Spotify og norske WiMP. 

Personlig har jeg imidlertid endt opp med Squeezebox, og prisen er hovedforklaringen. 
Sonos har nemlig kostet en god del mer, og har dermed henvendt seg til et litt annet publikum. 
Nå har det heldigvis begynt å snu, og når dagens testeksemplar Sonos Play:3 ligger på rundt 2.400 kroner begynner dette å bli virkelig interessant. 

Play:3 

Den aktive høyttaleren Play:3 har tre klasse-D forsterkere som pumper ut lyden via et diskantelement på 1", samt to mellomtone-og et basselement på 3". 
Som du ser på bildene er den svært plasseringsvennlig. 

Enheten kan plasseres liggende, stående, eller du kan henge den direkte på veggen om du kjøper et tilhørende veggfeste. 
De oppgitte målene er 13,2 x 26,8 x 16 cm, så størrelsesmessig er den omtrent som esken til et par små barnesko, eller et par bind av mursteinene til Knausgård. 

På toppen finner du kun volum- og mute-knapper, og det er verdt å merke seg at det ikke følger med noen fjernkontroll i pakken. 

All styring av musikken må altså gjøres via datamaskinen din, eller en dedikert Apple- eller Android-app. 
Du kan riktig nok kjøpe Sonos dedikerte fjernkontroll, men den er så dyr at den i dag framstår som meningsløs. 
For alle med en smartmobil er det derfor like greit å bruke appene, som fungerer ypperlig og er gratis (mer om det lengre ned). 

Også baksiden er enkel, her er det kun nettverkskabelen og strømledningen som skal dyttes på plass. 
Renheten har dog sin pris. 
På grunn av manglende innganger er det ikke mulig å koble til en ekstern MP3-spiller direkte, og siden det heller ikke er noen utganger kan du heller ikke koble Play:3 direkte til stueforsterkeren din og spille av lyden der. 

Oppsett 

Det første du bør legge merke til er at Play:3 ikke er trådløs rett ut av esken. 
I praksis vil det si at den må kobles til nettverket ditt via kabel, noe som reduserer bruksområdet betraktelig. 
Hvis du i likhet med meg ikke har hovedenheten til Sonos må du altså kjøpe en såkalt Bridge til cirka 400 kroner i tillegg. 
Når Bridge-enheten først er tilnyttet nettverket ditt, vil den opprette sitt eget trådløse nett til Play:3 enheten. 
Vil du utvide etterhvert er ikke dette noe problem, Bridge-enheten kan settes opp mot totalt 32-Sonos-produkter - noe som bør holde i massevis. 

Dette er altså et punkt hvor Sonos skiller seg fra Squeezebox. 
Ulempen er at du må ha en ekstra enhet, men fordelen er at det dedikerte trådløse nettverket som opprettes er mer stabilt, ettersom det kun jobber med å håndtere lydstrømmen. 

Installering. 
Det første du må gjøre er å laste ned og installere programvaren fra Sonos.com. 
Dessverre er ikke programvaren på norsk, så vi her på berget må holde oss til engelsk, eller svensk - om du heller vil det. 

Programvaren guider deg så gjennom selve tilkoblingen, først til Bridge-enheten, og så til Play:3. 
Dette er rimelig selvforklarende. 
Hvis du i likhet med oss har en iPhone eller Android-mobil, er det forøvrig samme framgangsmåte her. 

Men hva med lyden? 

Det første som slår oss er at Play:3 spiller overraskende høyt, den sprekker riktignok litt på maksimalt volum, men det er likevel imponerende at denne lille tassen kan gi så mye lyd. 
Sammenligner vi med Squeezebox 
Radio er det heller ingen tvil: 
Play:3 har rett og slett langt bedre lyd over hele linjen. 

Som nevnt kan Play:3 plasseres både liggende og stående, og det er verdt å merke seg at Sonos faktisk tar hensyn til det. 
Lydbildet blir nemlig automatisk justert, etter hvilken posisjon høyttaleren er plassert i. 
(NB: 
Det er også mulig å kjøpe to stykk Play:3, og sette dem opp slik at de fungerer som rene stereohøyttalere - altså en ren høyre og venstre-høyttaler, men det har ikke vi prøvd.) 

Svært god app 

Vi brukte hovedsaklig vår iPhone til å styre Play:3, og det er bare å konstatere at appen fungerer svært godt. 
Både musikkbiblioteket og nettradio-kanaleren listes opp med navn og logo, og dette er så enkelt at du kommer svært raskt inn i det. 
Enhver berøring på touchskjermen gir umiddelbart respons fra Play:3, så i bruk fungerer den faktisk hakket bedre enn Squeezebox-produktene, selv om også disse har begynt å bli svært bra. 

Har du Spotify Premium-abonnement har du selvsagt tilgang til musikken derfra også. 

Se forøvrig bildespesial for menyeksempler: 

Men noen minus er det 

Sonos takler i utgangspunktet svært mange lydformater, inkludert blant annet Apple Lossless og Flac. 
Dessverre for undertegnede takler den imidlertid ikke lossless WMA (jada, jeg angrer på at jeg rippet i det formatet, men den jobben gjør jeg ikke en gang til), de blir rett og slett ikke spilt av. 

Vi liker også Spotify-støtten, men er du WiMP-bruker blir du skuffet. 
Per dags dato er nemlig ikke WiMP støttet. 
Også det er et minus sammenlignet med Squeezebox-produktene. 

Konklusjon 

Jeg liker Sonos godt, og Play:3 er intet unntak. 
Den er enkel i bruk, har overraskende god lyd størrelsen tatt i betraktning, og styres glimrende via iPhone eller Android. 
For deg som allerede tilhører Sonos-universet er det altså fint lite å utsette her. 

For meg er det imidlertid et minus at den ikke støtter WiMP og WMA-lossless, har du først rippet hundrevis av CD-er i feil format er du altså litt låst. 

Det største minuset med Play:3 er likevel at den ikke er 100% trådløs uten at du også kjøper en Bridgeenhet. 
Spør du oss burde det vært innebygget, og det er her femmeren ryker for vår del. 
