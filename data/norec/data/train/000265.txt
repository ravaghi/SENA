American Horror Story:Hotel – Sesongpremiere 

Håper dette er en dårlig start på noe bedre. 

Siden seriens start i 2011 har American Horror Story vært synonymt med kvalitetsskrekk. 
Frydefulle grøss har vært perfekt balansert med en vemmelig atmosfære og forstyrrende, men svært interessante rollefigurer. 

Nå virker det som om serieskapere Ryan Murphy og Brad Falchuk er i ferd med å miste grepet. 
Sesongpremieren for American Horror Story: 
Hotel er fullstendig blottet for finesse, og serieskapernes mål er kun å sjokkere seeren. 

Det pøses umiddelbart på med en rekke groteske scener, som for å sette standarden. 
Og i løpet av episodens første tjue minutter har jeg allerede opplevd å bli kvalm, på grunn av den mest groteske voldtekten jeg noensinne har sett på en TV-skjerm. 

Ikke akkurat en subtil måte å bygge opp spenningen på. 
Hva skjedde? 

Velkommen til Hotel Cortez 

American Horror Story er en antologiserie som forteller en ny historie i hver sesong, og der de samme skuespillerne dukker opp i nye roller. 

Denne sesongen er det første gang dronningen av serien, Jessica Lange, ikke er med, og selveste Lady Gaga har tatt over kronen. 
Hun spiller “Grevinnen”, en mystisk, blodtørstig kvinne som driver Hotel Cortez i Los Angeles. 

Hotellets formål er å lokke uvitende gjester inn bak dørene for å tilfredsstille hennes mørke lyster. 
Med seg på laget har hun en gjeng med undersåttere som jobber for å holde henne fornøyd, og bak hotellets lukkede dører skjuler det seg også mer skrekkelige ting enn en vakker dame med en voldsom trang etter menneskeblod. 

Utenfor hotellet møter vi politietterforskeren John Lowe (Wes Bentley), som etteforsker en sadistisk seriemorder som ser ut til å ha personlig interesse i politimannen. 
Etterforskningen leder selvfølgelig Lowe til Hotel Cortez, og dystre hendelser fra hans egen fortid kommer opp i dagen. 

Gaga er ingen Jessica Lange 

Skuespillerne i AHS er som alltid gode og gjensynet med Kathy Bates og Sarah Paulson er bra. 
For oss nordmenn er det også verdt å nevne at norske Kamilla Alnes gjør en helt grei figur som seriens første offer, den svenske turisten Vendela. 

Tapet av Jessica Lange er imidlertid stort for serien. 
Lady Gaga passer perfekt inn i dette forskrudde universet, og er troverdig i sin rolle som den blodtørstige Grevinnen, men hun har ikke den enorme tilstedeværelsen på skjermen Lange alltid klarer å oppnå. 

Med Langes enigmatiske vesen med på laget hadde serieskaperne alltid en sikker måte å holde på seernes oppmerksomhet. 
Kanskje det er hennes fravær som nå har fått dem til å ty til sjokkfaktor som en billig løsning? 

Denne sesongpremieren gir meg ikke umiddelbart lyst til å se resten av American Horror Story: Hotel, men jeg håper at historien vil få større plass enn sjokkfaktoren utover i sesongen. 

Overlater lite til fantasien 

For historien er egentlig interessant, det er mange elementer her som hører hjemme i en god skrekkhistorie. 
Episoden er også visuelt slående. 
Med sin art deco-stil og blodrøde tepper er selve hotellet den perfekte settingen for mord og mysterier, men istedenfor å la handlingen og omgivelsene bygge en mystisk atmosfære og trykkende spenning, etterlates lite til fantasien. 

American Horror Story har alltid hatt sine grusomme scener, som seg hør og bør, men de har alltid hatt betydning for historien, og serien har vært en strålende oppvisning i hvordan man best bygger opp atmosfære og spenning. 

Hotellet i den nye sesongen er den perfekte settingen før å gjøre nettopp dette, men det er som om Murphy, som har regi på den første episoden, er redd for å miste publikum og kjører på med alt han har av virkemidler med én gang. 

Dermed blir det for mye, og sesongpremieren ender opp med en omvendt spenningskurve som dabber av mot slutten. 

Jeg forstår ikke hvordan et par serieskapere som har vært så dyktige så lenge, plutselig kan gjøre så feil, og jeg håper denne sesongpremieren kun er en dårlig start på noe bedre. 

«American Horror Story: Hotel» ser du på FOX torsdager klokka 21.55. 
