Medion MIM2040
Medions billigste modell med Pentium M-prosessor og 15-tommers skjerm har mye gående for seg på papiret - spesielt når vi ser på prisen. 
Men er MIM2040 allerede utkonkurrert av Sonoma? 

MIM2040 er laget for deg som vil ha det billigst mulig uten å kompromisse for mye på ytelsen. 
Men for å få en bærbar til like under ni tusenlapper er det likevel mange kompromisser i maskinen. 
De er bare på andre steder. 

LES OGSÅ: 

Spesifikasjonsmessig ser nemlig MIM2040 ganske fin ut, og mange vil si seg fornøyd med en bærbar som veier oppimot tre kilo. 
Det gjør den ikke akkurat ultraportabel, men likefremt er den mobil og enkel å flytte på. 
Bortsett fra dette taler spesifikasjonene for seg selv: 

Spesifikasjoner 

Prosessor: 
Intel Pentium M 
1.5 GHz (Banias - 1 MB L2 cache) 
Minne: 512MB DDR333 (ingen ledige plasser) Harddisk: 30GB (4200 rpm) 
Skjerm: 15" LCD (1024 x 768) VGA-utgang med speiling Optisk: 
DVD/CD-RW PCMCIA-spor 10/100 ethernet, Intel 802.11b/g Vekt: 
2,8 kilo 

Se flere spesifikasjoner her 

Som du ser er MIM2040 basert på den forrige Centrino-generasjonen, som kommer til å få problemer så snart maskiner med den nye plafformen dukker opp i butikkhyllene. 
For å understreke dette poenget bruker maskinen så også Banias-prosessoren med 1 MB L2 cache, som stort sett har veket banen til fordel for Dothan (med 2 MB L2) i det siste. 

Dermed er det ikke sagt at den ikke kan måle seg med andre maskiner i samme klasse, og vi vet at Pentium M yter mye mer pr MHz enn Pentium 4, og ikke minst Celeron M - som oftest er i de billigste maskinene. 

Mindre av det meste 

MIM2040 har også mindre harddisk enn vi har blitt vant med i det siste - 30 gigabyte kan bli litt i det minste laget for de med store largringsbehov. 
Det er derimot verdt å tenke på at det ikke er så mange år siden dette ville vært helt enormt i en bærbar. 

Skulle du slippe opp for plass, er det heller ingen DVD-brenner her. 
Denne har blitt forkastet til fordel for en "Combo"-enhet, som leser DVD-er og brenner CD-er. 
Også dette var store greier for to siden. 

Stor skjerm med lav oppløsning 

15-tommers skjerm er nærmest standard i denne klassen nå. 
Oppløsningen er 1024 x 768 piksler, som på de fleste rimelige løsningene. 
Det gir god lesbarhet, men er egentlig et minimum dersom du liker å jobbe med flere programvinduer samtidig. 

Etter vår vurdering har skjermen ganske gode innsynsvinkler, men kontrasten og skarpheten kunne godt vært bedre. 
Som i en hvilken som helst budsjett-bærbar, bruker også denne PCen Extreme Graphics-brikken til å drive skjermen. 
Den duger til 2D-oppgaver, men ikke prøv å spille 3D-spill på denne! 

Tastatur og batteri 

Tastaturet på MIM2040 er derimot ganske flott. 
Det kommer i full størrelse, har store, fine og akkurat passe myke knapper. 
Den har også et par ekstra til side opp og -ned. 
Det har enkelte tendenser til å bøye seg under trykk, men virker ellers ganske rigid og fint. 

Erfaringsmessig er ikke Medion og batterilevetider akkurat verdens beste venner, og MIM2040 er ikke noe unntak. 
Batterilevetiden var på knapt halvannen time, og det er nok her skoen vil trykke mest for de fleste - det er ikke alle auditorier som har innlagt strøm i setene. 
Faktisk ganske få. 

Biblioteker har derimot ofte det, og der vil de nok sette pris den svært støysvake maskinen. 
Vi har hittil ikke hørt viften. 

Oppsummering 

Totalt sett har vi litt delte meninger om denne maskinen. 
For det første er den veldig billig, den er kanskje den billigste bærbare med Pentium M (les: ikke Celeron M)-prosessor som finnes i Norge. 

Den mangler derimot slikt som DVD-brenner og minnekortlesere, men vi mistenker at mange ikke ser på dette som alt for store mangler, i hvert fall ikke når vi snakker om en bærbar PC til 8.995 kroner. 

Og joda, det er en bærbar som løser oppgavene bra. 
På den andre siden kommer ikke en så lav pris uten en pris, så og si. 
Først og fremst har den et batteri som knapt passerer mobilitetstesten, og både diskstørrelsen og prosessorhastigheten er lavere enn du kan få for rundt en tusenlapp til. 
