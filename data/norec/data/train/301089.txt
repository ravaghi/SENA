Praktboks mot krisa
Den strålende Arve Henriksen-boksen «Solidification» er ikke minst et lite plateselskaps kraftfulle svar på «krisa i platebransjen». 

BOKS: 
Fakta først: 
«Solidification» er en stilrein Kim Hiorthøy-designet boks med ytre mål på 32,7 x 32,7 x 3,1 centimeter og vekt på 1,649 kilo. 

I boksen finnes trompeter/sanger/komponist/elektroniker Arve Henriksens tre første Rune Grammofon-album, «Sakuteiki» (2001), «Chiaroscuro» (2004) og «Strjon» (2007), alle med bonusspor, samt det splitter nye albumet «Chron». 

Alt i alt rommer boksen 56 spor, og samtlige av dem i flere formater. 
Vinylelskere kan nyte rillefryden fra sju lp'er («Chron» er presset på hvit vinyl, resten på sort), og i tillegg inneholder boksen to lyd-dvd'er med FLAC-filer, 16/44 WAV-filer (cd-kvalitet) og 24/44 eller 24/96 WAV-filer (original masterkvalitet). 

SOM seg sømmer en så monumental utgivelse, tilføres merverdi gjennom et godt teksthefte. 

I dette tilfellet skjer det gjennom Fiona Talkingtons (BBC) intervju med og beskrivelse av Henriksen, John Kelmans (All About Jazz) gjennomgang av musikken på de fire albumene og i form av ryddige innspillingsopplysninger for hvert enkelt album. 

Det eneste som mangler for å gjøre «Solidification» til en komplettsamling av Arve Henriksens soloutgivelser til nå, er 2008-albumet «Cartography», men det utkom på ECM og befinner seg utenfor Rune Grammofons rekkevidde. 

Til gjengjeld er altså det blodferske «Chron» med i boksen — og bare der. 

PÅ «Chron» er Henriksen for første gang siden «Sakuteiki» tilbake til soloformatet i den forstand at han er den eneste involverte lydmakeren. 
(Helge Sten har mikset, mastret og produsert.) 
De 11 forløpene/klangskulpturene/repeterende rytmefigurene/harmonisvevene som utgjør albumet er «tatt opp og redigert av Arve Henriksen hjemme og på ulike steder som hoteller, flyplasser, fly, jernbanestasjoner og bak scenen i Norge, Sverige, Tyskland og Italia» (tekstheftet), men om den ca 40 minutter lange reisen gir et visst fragmentarisk inntrykk av å være blitt til underveis, er det ikke snakk om skisseblokkblad i utvalg. 

Skissene er i så fall foredlet til en komponert og omhyggelig sammenføyd suite, «Chron» virker like helhetlig og «Absolute Henriksen» som et hvilket som helst av hans album. 

INSTRUMENTARIET på «Chron» er rikt, men ikke spesifisert. 

Trompeten er selvsagt til stede, men knapt i en dominerende rolle, og som alltid virker Henriksens uttrykk i all sin stillferdige originalitet hypermoderne abstrakt og samtidig fortøyd i og nesten naturalistisk skildrende det Vestlandet (Stryn) som han kommer fra. 
Sånn sett kunne «Chron» vært lydsporet til en film der scener fra dels dramatisk, dels smilende fjell/fjord-natur uavbrutt veksler med installasjonsscener fra Europas ledende samtidskunstinstitusjoner; en zen-aktig audiostrøm med invitasjon til meditativ lytting i hver eneste tone. 

«SOLIDIFICATION» kommer i et førsteopplag på 500 eksemplarer og vil koste rundt tusenlappen, noe som gjør den til en risikoutgivelse i en tid der mange mener at musikk skal være gratisvare. 

Men kanskje er boksen også et eksempel på den typen svar som platebransjen er nødt til å gi for å overleve som en seriøs aktør som tar musikere, musikk og lyttere på alvor: 
Produkter der kvaliteten — i alle ledd - er det beste argumentet for prisen. 
