Beyoncé: "B'Day"
(Columbia/Sony BMG) 

Genre: R&B «B» for «best». 

Beyoncé Knowles' karriere er et av vår tids blendende popkulturelle mesterstykker. 

Likevel er det først og fremst som singleartist Destiny's Child-løvinnen har utmerket seg så langt. 
Solodebuten hadde klassikeren «Crazy In Love», men var skjemmet av utilgivelige mengder fyllstoff. 

Slik er det ikke på denne oppfølgeren. 
Her lever Beyoncé omsider opp til sitt merkevarenavn i albumformatet også. 
En sexy, tøff, sprudlende R&B-plate med popfaktor og dansegulvappell herfra til himmelen. 

Det er meget tilfredsstillende å høre henne ta ut all sin attityde, både vokalt og musikalsk. 
«B'Day» går unna i et formidabelt tempo, og fortoner seg som popmusikkens svar på en hardpakket, actionfylt blockbusterfilm med maksimalt budsjett i alle ledd. 

Produksjonen er gjennomgående kompromissløs: et hiphop-krydret amalgam av hard funk og organisk soul, satt i en nåtidskontekst. 
Vel er Beyoncé rå kapitalisme i praksis, men det er lett å høre at det viktigste her har vært lek, moro og behov for å underholde. 

Og midt oppi dette A-laget av produsenter - Rich Harrison, Swizz Beatz, The Neptunes, Rodney Jerkins - befinner altså norske Stargate seg. 
De bidrar med platens mest utadvendte popøyeblikk, «Irreplaceable», en hjertevarm sak de bør være stolte av. 
Vi andre også. 

Den er tross alt med på den beste platen i sin genre siden «The Miseducation Of Lauryn Hill». 

ANBEFALTE KJØP: 
«Get Me Bodied», «Freakum Dress», «Ring The Alarm», «Suga Mama», «Deja Vu», «Kitty Kat». 

Platen er i salg fra mandag 4. september 
