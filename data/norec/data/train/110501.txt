Bruce Springsteen & The E Street Band:«Working On A Dream» (single) 

(Columbia / SonyBMG) 

Obamas bestevenn i perlehumør. 

Denne låten premierte Bruce Springsteen under Barack Obamas aller siste stormøte før han vant det amerikanske presidentvalget tidligere i måneden, og dermed sier vel meningen med tittelen - og resten av teksten - seg selv; her handler det om å jobbe med og mot en drøm som en dag skal bli virkelig. 
Akkurat det ble drømmen bare et par dager senere, og når Obama blir innsatt som president den 20. januar neste år, følger resten av platen til Bruce Springsteen 
- Obamas mest vokale støttespiller innen musikkindustrien under valgkampen - naturlig etter bare en uke senere. 

Musikalsk er dette en livsglad, lys og lett Springsteen-låt med solskinnsrefreng, slett ikke ulikt «Girls In Their Summer Clothes» fra fjorårets «Magic». 
Så får tiden vise om den mangeårige partisanerkampen mot Bush-regimet gir seg utslag i enda sterkere saker enn denne noe enkle, men likevel hektende seierssangen. 
