TEST:Gardena R40 Li 

De helautomatiske gressklipperne er billigere enn noengang, men er de verdt pengene? 

Helautomatiske gressklippere, eller såkalte robotgressklippere, er ikke noe nytt, og det er allerede to år siden vi testet Husqvarna Automover. 

Men det er først i disse dager at prisene begynner å bli noenlunde levelige. 
For der Automoweren kostet rundt 17.000 kroner da vi testet den, får du kjøpt dagens testmodell til rundt 10.000 kroner. 

Spørsmålet er selvsagt om de er verdt prisen, og skal vi tro reklamen er de i hvert fall det: 
Der loves du nemlig problemfrie dager i solsengen, mens Gardenaen holder orden på hagen. 

Vi måtte selvsagt ta dem på ordet. 

Montering og oppsett 

Dette liker vi: 
Gardena R40 
Li kommer i en stor eske som inneholder alt du trenger til monteringen, bortsett fra en hammer og en tang. 

Norsk bruksanvisning og menyspråk er også på plass, og vi gir Gardena pluss for å legge med en DVD med monteringstips, i tillegg til at det ligger en bråte med videoer av R40 Li på Youtube. 

I tillegg til selve gressklipperen får du med en stor dokkingstasjon, og det er på den alle tilkoplingene skal gjøres. 
Selve strømadapteret leveres med cirka ti meter lang ledning, noe som gjør plasseringen av dokkingen på egnet sted i hagen relativt enkel. 
Trikset her er å følge bruksanvisningen nøye, da sparer du deg selv for en del unødvendig prøving og feiling. 

I motsetning til støvsugerrobotene klarer ikke Gardenaen å finne fram helt på egen hånd, den må altså inngjerdes. 
Dette gjøres ved at du må legge ut en såkalt begrensningskabel rundt hagen, som gressklipperen altså holder seg innenfor. 
(Det samme prinsippet som på Husqvarna Automover her altså.) 

Med i esken får du derfor en stor kabelrull på totalt 150 meter (kan utvides 250 meter), og det gir deg i praksis to valg: 
Å grave ned begrensningskabelen, eller å bruke de to medfølgende posene med plastkramper til å feste kabelen med. 

Å grave ned kabelen høres umiddelbart tungvint ut, men i praksis er det det alternativet jeg ville valgt - fordi kabelen da vil ligge helt beskyttet når den først er på plass. 

Dette burde vært bedre: 
Siden jeg kun hadde Gardenaen på test i en begrenset periode var pluggene det mest fornuftige valget. 

Hovedproblemet her er for det første at de er i plast, og derfor lett bøyer seg slik at de blir ubrukelige. 
Er hagen din stor vil du antagelig også gå tom for plugger, da du må sørge for at kabelen følger enhver ujevnhet i bakken. 
Slurver du her vil nemlig gressklipperen kutte kabelen, og uten kabelen stopper den opp. 

Ikke glem ledekabelen: 
Siste punkt i monteringen er å trekke en ledekabel ut fra dokkingstasjonens front, og så skjøte denne med begrensningskabelen. 
Uten denne på plass vil ikke Gardenaen klare å finne tilbake til dokkingstasjonen for å lade seg selv opp. 

Skjøte- og tilkoplingsplugger er forøvrig på plass i esken, og de er enkle å bruke. 
Jeg liker også at dokkingstasjonen er utstyrt med en liten lysdiode, slik at du umiddelbart kan se om begrensningskabelen er montert riktig. 

Gardena R40 Li i bruk 

For å få tilgang til menyen på Gardenaen må du trykke på den "lille" stop-knappen nederst, slik at lokket går opp. 

Som nevnt er menyene på norsk, og etter å stilt klokken er det på tide å aktivere timerfunksjonen, slik at Gardenaen vet innen hvilket tidsintervall den skal klippe. 
Vi satte den for eksempel til å klippe mellom 07:00 og 17:00, slik at hagen var nyklipt når vi returnerte fra jobb. 

Ja, det høres glimrende ut, og når alt fungerte etter planen er det ikke til å legge skjul på at det gir en god følelse. 

Gardenaen er også så stillegående som de skryter av. 
Den kan dermed klippe plenen uten å forstyrre deg selv eller naboene. 
Når den merker at den begynner å gå tom for strøm, vil den selv returnere til ladestasjonen, lade seg selv opp, for så å fortsette klippingen. 
Du slipper også å rake opp restene fra gressklippingen. 

Se videoen for en demonstrasjon: 

Gardenaen jobber i et tilsynelatende vilkårlig sikk-sakk-system, men dekker faktisk hele hagen i praksis. 
Hos oss var det for eksempel ingen felter i hagen som ble hoppet over de dagene Gardenaen fikk jobbe uavbrutt. 

Problemet hos oss var at den ikke fungerte like godt i regnvær. 

Kjører seg for lett fast når det er vått 

De dagene der det var oppholdsvær klarte Gardenaen seg bra, men de dagene hvor det regnet kraftig ble resultatet et annet. 
Som du ser på bildene er nemlig vår hage i en ganske stusselig forfatning, med flere smådumper og forhøyninger. 

Når det var vått endte vi derfor flere ganger opp med å finne Gardenaen stående fast med det brede snutehjulet i en liten grop, og som om ikke det var nok: 
I sin desperasjon etter å kjøre seg løs hadde den surret så mange ganger fram og tilbake at den hadde gravd seg gjennom gresstustene og ned i grunnen. 

Konklusjon 

Når alt fungerer gjør Gardenaen en god jobb og for deg som har en nylagt plen uten dumper kan Gardenaen være verdt pengene. 
Hos oss fikk den imidlertid problemer når det var vått, og kjørte seg oftere fast enn Husqvarna Automover. 

Nå kan det selvsagt sies at det ikke er optimalt å klippe plenen når det er vått, men litt av poenget med en automatisk klipper er jo at den skal gjøre jobben etter de timerinnstillingene du har valgt. 
Da blir det litt dumt om du må huske å skru den av manuelt hver gang det er regn. 

Vi synes dette er ekstra skuffende når Gardena oppgir at R40 
Li skal takle hellninger på inntil 25 grader. 
Dette må i så fall være et tall de har kommet fram til på en gressmatte som allerede er like flat og velpleid som en fotballbane. 
Totalt ender vi derfor opp på en svak firer. 
