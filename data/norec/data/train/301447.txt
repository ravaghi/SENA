Feite biler, tynt manus
«Fast & Furious 6» er en hårete film om glattbarberte kroppsbyggere, beintøffe damer og lekre kjøretøy. 

FILM: 
«Fast 6» er også en film om overarmer. 
Jeg har derfor et ønske og det går som følger: 
Hva om all den energien, alle de timene og proteinshakene som er pumpet inn i Dwanye Johnson og Vin Diesels overarmer, heller ble brukt til hjernegym og et bedre manus? 
I motsetning til hva mange synes å tro, er det mulig å kombinere god action med et smart manus. 
I stedet blir jeg sittende og glo på The Rocks abnorme overarmer og superslanke Gal Gadots svært fotogene kinnbein. 

I forkant av forrige film, 5-ern, bestemte filmskaperne seg for å utvide målgruppa fra fans av gateløp til dem som også liker at bilkjørerne er ute etter en datadings eller et stort pengebeløp. 
Omleggingen virket og «Fast 5» ble den mest rasende suksessen så langt. 
I «Fast 6» er dingsen et menneske, noe som er et pluss. 

Sirup i kjeven 

Jeg vil så gjerne like «Fast & Furious»-filmene, men det hyggeligste jeg kan si, er at kjøretøyene blir stadig kulere. 
De amerikanske muskelbilene dominerer, men hva sies til en Jensen Interceptor og en Escort 74-modell som ekstra britisk krydder? 
Ulempen er at mange av kjøretøyene har mer personlighet enn skuespillerne. 
Bilene er lynkjappe, men noen må ha fylt bensin på Vin Diesel, for han snakker langsommere enn noensinne. 
På tide å bytte en pakning eller to? 

La meg si det slik: 
Hvis du foretrekker lyden av en Mustang 69-modell framfor Vin Diesel som trekker inn haka for å si noe vektig, ja, da må det være lov å si at det finnes rom for forbedring i «Fast 6». 

Bånn pinne 

Den pensjonerte Toretto og «familien» får et oppdrag av Hobbs (Johnson) og må nedkjempe Owen Shaw, en britisk superskurk, spilt av Luke Evans. 
Torettos motivasjon for å delta, er et fotografi med gamle kjente. 
Shaw er tilsynelatende smart, men actionsekvensene blir ikke mer logiske av den grunn. 
Som Dante ville sagt, hvis han var filmanmelder: 
La all logikk fare, dere som her trer inn. 
Filmen byr blant annet på verdens lengste rullebane, omtrent 15 minutter med action i rak linje og stor fart. 

Filmens hovedstyrke er spektakulær action, men litt mindre jernpumping, erstattet av realisme i både nevekamp, mental tvekamp og bil-til-bil-hopping, ville gjort underverker. 
