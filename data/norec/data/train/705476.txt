LYRIKK:Barsel uten idyll 

Gode anslag når diktene våger å gå inn i mørket og alvoret. 

Kristin Storrusten: 
Barsel. 
Dikt. 
63 sider. 
Tiden Norsk Forlag 

Som tittelen signaliserer, er det perioden etter en fødsel som er temaet for denne debutsamlingen. 
Opprinnelig er ordet barsel en sammensetning av ”barn” og ”øl” og viser til feiringen av det nyfødte barnet. 
Tradisjonelt skulle barseltiden hjelpe den nye moren til å komme til hektene, og andre kvinner overtok deler av de daglige pliktene. 
Nå er imidlertid barseltiden ikke lenger noe man deler med et erfaringsfellesskap, men en privatisert erfaring der man kort tid etter fødselen blir overlatt til seg selv og en ofte like uerfaren partner, og samlingen skildrer en tid der hverdagen angriper, og den drømte idyllen brister. 

Teksten er forankret i en konkret livserfaring av en fysisk og mental smerteerfaring som følger fødselen, og denne erfaringen gjøres både allmenn og grunnleggende ensom og individuell. 
Her er historiske referanser til tidligere mødre, fra prinsesser og dronninger til jomfru Maria, som alle har gjennomgått den dypt kroppslige hendelsen en fødsel er. 
Storrusten forsøker å gi språk til en ekstrem og omveltende erfaring som hun mener mangler i verdenslitteraturen, og samlingen blander høyt og lavt, Jesus og Fotballfrue, bibelske referanser og populærkultur. 
Den åpner med et sitat fra Cathrine Grøndahls fine diktsamling 
Jeg satte mitt håp til verden fra 2009, som er en av få tekster med samsvarende tematikk, og den leker med allusjoner til tekster fra Shakespeare til Hjertenæs Andersen. 
Men når det gjøres bruk av slike litterære referansepunkter, legger man lista høyt, og her blir språket tidvis dessverre altfor lett og overtydelig. 
Storrusten gjør bevisst bruk av både humor og stort mørke, men en del av diktene blir stående uavklarte og uforløste i forsøket på å vise et mangfold i følelser. 
Likevel er det gode anslag når diktene våger å gå inn i mørket og alvoret, og når tomheten og angsten for fasaden som ikke kan sprekke, antydes i stedet for å ropes, er samlingen på sitt beste. 
Et av diktene ønsker at barselkvinner kunne være varder for hverandre, og tross innvendingene er dette en bok som nok vil være gjenkjennelig for mange nye foreldre og være en liten varde gjennom et kaotisk og ukjent landskap i livet. 
