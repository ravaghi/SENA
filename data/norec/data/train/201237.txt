C-klasse stasjonsvogn gir oss en virkelig premium kjøreopplevelse
Her har de den magiske formelen. 

Mercedes-Benz C 250 BlueTec 4Matic stasjonsvogn. 
Det er litt av en munnfull bare å skulle kalle bilen ved dens rette navn, men det er ikke det viktige her. 
Dette er den såkalte mellomklasse-stasjonsvognen fra Mercedes, og den ble introdusert mot slutten av sommerferien. 

Med denne står de adskillig bedre rustet til å takle sine hovedkonkurrenter hvorav BMW 3-serie, som utvilsomt hadde blitt en bedre bil enn forrige C-klasse, og Audi A4 - som skal fornyes om ikke så veldig lenge. 
Også Lexus IS 300h må nevnes som direkte konkurrent, men den fås kun som sedan. 

Midt-i-blinken-utgave 

Nye C-klasse stasjonsvogn har altså såvidt startet på sin første sesong og vi har kjørt det som fremstår som den mest attraktive varianten nå i innledningsfasen. 
Det er den prisgunstige «norgesversjonen» av Mercedes C-klasse. 

Den magiske formelen som fortsatt gir suksess her i landet er på plass, nemlig stasjonsvogn med kraftig dieselmotor, firehjulsdrift og automatgir. 

Kortvarig: 
Billigere med 4x4 

Ser vi på Mercedes' interne prisliste, starter den på 495.000 kroner (504.900 levert Oslo) - med den merkverdigheten at 250 BlueTec uten firehjulsdrift - altså med bare bakhjulsdrift - står oppført til 519.000 kroner. 

Den er altså billigere med 4x4. 
Den prisen vil imidlertid endres til neste år. 

Mercedes kjører nemlig en kampanje på både C-klasse og E-klasse med 250 BlueTec 4Matic, hvor de altså i en tidsbegrenset periode er lavere priset enn tilsvarende bil med bakhjulsdrift. 

Dette er i påvente av 220 BlueTec 4Matic som kommer neste år. 
Mercedes-Benz Norge kjører kampanjetilbudet fordi de en tid har hatt et større utvalg 4Matic-modeller og har, i likhet med flere andre importører, utnyttet suget i markedet etter firehjulsdrift. 

Vi tipper prisen vil øke til godt over 550.000 kroner når 170-hestersversjonen er på plass. 

Vokser forbi konkurrenten 

På C-klasse synes vi stasjonsvognen er mer velproporsjonert enn sedanen, som vi fant litt «stutt », og butt i hekken. 
I likhet med firedørsversjonen er bilen nå velvoksen i størrelse med sine 470 i lengden. 

Den har dermed vokst med ti lengdecentimeter, og den har også lagt seg ut med fire centimeter i bredden. 
Akselavstanden er økt med hele åtte centimeter og er på hele 284 centimeter. 
Den slår dermed for eksempel Volvo V70. 

Merkes det på innsiden? 

Dimensjonene tatt i betraktning skulle det bare mangle at plassen er blitt betydelig bedre, og det er den da også blitt. 
Benplassen i baksetet er 4,5 centimeter lengre, så voksne kan nå sitte bak voksne uten problemer - dette utgjør en vesentlig forskjell. 

Vi fant for øvrig at det er bedre plass bak enn i sedanen, som ikke imponerte i samme grad - her hjelper det med større takhøyde også. 

Bagasjerommet er derimot blitt bare en anelse større - fem liter mer til 490 totalt med baksetene i bruk og ti liter mer til 1.510 liter med annen seterad nedfelt. 
Men det er mer praktisk enn tidligere at baksetet nå er tredelt og kan legges ned i forholdet 40-20-40. 

Mer eleganse innvendig 

I tillegg til bedre plass har Mercedes foretatt ganske omfattende endringer innvendig i forhold til forrige C-klasse. 

I eleganse og stil nærmer den seg S-klasse på flere områder og særlig vårt velspekkede testeksemplar fremsto som den reneste luksusbilen. 

Klassens lekreste. 
Men vi er blant dem som synes den påfallende svære info-skjermen, som mange synes virker ettermontert, trekker noe ned. 

Velkjent motor 

Dieselmotoren i 250 Bluetec er mindre nyskapende enn resten av bilen, og det dreier seg om nyeste utvikling av den velkjente blokken på 2.143 kubikkcentimeter som her yter 204 hestekrefter og - hvilket er viktigere - 500 newtonmeter trekkraft. 
Det er en svært kraftfull maskin, om enn ikke den mest kultiverte på markedet. 

Det vil imidlertid ikke merkes i særlig grad under kjøring da motorrommet er meget godt isolert og en mengde grep er tatt for å begrense vibrasjoner og støy. 

Motoren er «tidlig våken» med maksimalt dreiemoment tilgjengelig fra 1.600 omdreininger. 
Da skyver det bra, og fremdriften er upåklagelig med en akselerasjon fra 0 til 100 på syv sekunder blank. 
Uten at man egentlig skulle tro det gikk såpass fort. 

Det har med den generelt gode dempingen av både støy og støt eller risting fra underlaget - som filtreres uvanlig effektivt vekk. 

Premium kjøreopplevelse 

Det er nemlig komfort som er satt høysetet og selv om kjøredynamikken er meget god, har den ikke den skarpheten ved seg som vi opplever i konkurrenten BMW. 
Dette har også med hvordan bilene er utstyrt å gjøre, men styrefølelsen er for eksempel noe mer direkte hos BMW. 

Testbilen er likevel noe av det beste man kan kjøre i denne klassen i dag, med en ypperlig kombinasjon av komfort og og dynamiske, men samtidig betryggende kjøreegenskaper. 

Det er dette som er en virkelig premium kjøreopplevelse. 

Det vesentlige er på plass 

Som nevnt er prisen på 505.000 kroner for 250 BlueTec 4Matic spesielt gunstig inntil videre. 
Standardutstyret er ikke så aller verst, man får med det viktigste. 

7G-Tronic Automatgir er standard med 4Matic uansett og bilen leveres dessuten uten tillegg LED baklys, konstantfartsholder (Cruise Control), automatisk klimaanlegg, gjennomlastingsmulighet i baksetet, interiør-lyspakke, 17-tommers lettmetallfelger, delvis elektrisk justerbare seter, tretthetsvarsler (Attention Assist), utvidet anti-kollisjonssystem (Collision Prevention Assist Plus), multifunksjonsratt, Bluetooth og Agility Control adaptivt understell. 

Laaaang ekstrautstyrs-liste 

Denne bilen hadde likevel tilleggsutstyr for hele 285.000 kroner - prisen på en helt grei VW Golf. 

Vi kan blant annet nevne: 
AMG eksteriør- og interiørpakke, LED Intelligent Light System, Adaptive High Beam Assist (automatiske fjernlys), kjøreassistentpakke, Comand Online med DAB+, Burmester premium lydanlegg, HUD (Head-up display), parkeringsassistent med kamera, Memory pakke, tilhengerfeste, Thermotronic 3 soners klimaanlegg, Airmatic luftfjæring, panorama-soltak, parkeringsvarmer og speilpakke. 

Man kan altså spekke opp bilen noe voldsomt - og sluttprisen på testbilen var ikke langt fra 800.000 kroner. 

Holder seg i topp 

For å konkludere: 
Biltesterne blir stadig mer bortskjemt og kravene for å få gode terningkast blir strengere i takt med utviklingen. 
Mercedes C-klasse stasjonsvogn, særlig i denne versjonen, har holdt tritt med den utviklingen, og vel så det. 

Dette er en bil flere premium-kunder enn før vil kunne trykke til sine bryst. 
Vi kan ikke si den har gjort et avgjørende sprang i forhold til erkerival BMW, men den er utvilsomt bedre tilpasset kundegruppen den er beregnet for. 

De som vektlegger stil, eleganse og komfort hakket mer enn kjøreglede og rene dynamiske egenskaper. 

I tillegg kommer klassens ledende sikkerhetsnivå, og en sterk femmer på terningen er selvskreven. 
