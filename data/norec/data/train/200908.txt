TEST:Pulse for Android 

Slik holder du deg oppdatert på alt, alltid, overalt. 

Det finnes en høy bunke apper som holder deg oppdatert på nyhetsbildet. 

Mange av disse baserer seg på RSS-strømmer; et system som forer for eksempel en app med de nyeste artiklene fra et nettsted. 
Dette kan kreve litt arbeid fra brukerens side, og pålogginger på tjenester som Google Reader. 

Andre toner ned RSS-fokuset, og gir deg en enklere og mer elegant måte å holde deg oppdatert på. 

På Android er Pulse kongene på nettopp denne haugen. 

Lag din egen avis 

Det første som slår deg når du installerer Pulse er hvor pent alt er. 

Android-brukere har tradisjonelt sett ikke vært bortskjemt med pene apper, men Pulse leverer så det holder. 
Appen ble først utviklet til iPad, senere iPhone, så at dette virker "iPhone-aktig" er ingen tilfeldighet. 

I fem kolonner kan du selv velge hva slags nyheter du vil se. 
Appen setter opp et forslag for deg, men vi anbefaler å slette alt dette og heller skape din egen "avis" fra bunnen av. 
Her er du din egen redaktør. 

Dette er gjort i en fei. 
Appen har mange av de mest populære nettstedene forhåndskonfigurert så du kan legge dem til med bare ett trykk. 
Disse er sortert i kategorier som "News & Analysis", "Technology" og "Music", så her vil alle finne noe de er interessert i. 
Du vil trolig oppdage noen nettsider du ikke kjenner til som en bonus. 

Tanken med kolonnene er å ha forskjellige kategorier i hver enkelt, for eksempel en for nyheter, en for teknologi og en for musikk. 

Drøm å bruke 

Dermed er det bare å begi seg ut i nyhetsbildet. 

I kollonne får du opp bilde og overskrift til de fleste artiklene, og du kan rulle bortover i hver enkelt kilde. 

Enkelte artikler vil ikke vises i sin fullstendige lengde inne i Pulse. 
Da kan du velge å se artikkelen på den orginale nettsiden, inne i appen. 
Ettersom de fleste, større nettsider nå har egne mobilversjoner blir denne overgangen sømløs. 
Grensesnittet til Pulse smyger seg elegant rundt artikkelen, og du får hele tiden følelse av å være i Pulse sine trygge hender. 

For å lese neste artikkel fra samme nettsted kan du bare sveipe fingeren til høyre og venstre. 
Alt dette går glatt, og igjen kommer "iPhone-følelsen" snikende. 
Men med fancy animasjoner kommer også tøffe krav til maskinvare, så om du kjører en eldre Android-modell blir dette sverdet tveegget. 

Norske nettsteder 

Nettstedene som følger med er engelskspråklige. 
Så hva med sider som DinSide og VG Nett? 

Du må da ut i RSS-verdenen. 
Men også dette er såre enkelt i Pulse. 
Ved å for eksempel skrive inn "dinside.no" i et søkefelt, får du opp våre RSS-strømmer. 
Dermed slipper du å finne dem manuelt. 

Pulse finner dessverre ikke alltid den rette strømmen, så noen ganger må man likevel skrive inn en RSS-adresse manuelt. 
Søk etter "RSS" på nettsiden du vil ha inn i appen, og du finner raskt de riktige adressene. 
På bunnen av forsiden vår finner du DinSides strømmer, for eksempel. 

Hvor godt Pulse takler de forskjellige strømmene kommer an på nettstedet du henter dem fra. 
Enkelte nettsteder vil for eksempel ikke ha bilder på artiklene sine, og kanskje bare små snutter av teksten. 

Sosiale medier 

Pulse støtter også Facebook og Twitter, dog i varierende grad. 

Du kan importere Facebook-statusoppdateringer, lenker som vennene dine deler eller din egen Facebook-vegg. 
Dessverre må disse tre deles opp i tre forskjellige strømmer, og vi skulle gjerne sett alt i samme strøm. 

Dette er skuffende, men til gjengjeld kan kommentering og "liking" gjøres direkte fra Pulse, så vi skal ikke klage for mye. 

Twitter-støtten er det verre med. 
Du kan i skrivende stund ikke få inn Twitter-meldinger inn i Pulse, men utviklerne lover at dette skal komme. 
Det du derimot kan, er å sende meldinger ut. 
Ser du en artikkel du liker, kan du sende denne ut som en Twitter-melding. 

Du kan også sende artikler til andre tjenester og apper du har installert på telefonen, i god Android-tradisjon. 
For eksempel som en epost, til Springpad eller per SMS. 

Widgets og bakgrunnslasting 

For å virkelig sikre at du alltid er oppdatert, på alt, kan Pulse oppdateres i bakgrunnen og varsle deg når nye artikler publiseres på nettstedene du elsker. 

Dette vil sluke litt batteri, og penger om du betaler per megabyte, så vi velger heller å la Pulse oppdatere seg når vi går inn i appen. 

Det følger også med to widgets du kan ha på hjemskjermen din. 
Disse tar nyhetene fra én av kildene dine og behandler dem med den høyeste respekt. 
Pent, og kjekt. 

Ikke mye å klage på 

Det pene designet, de smarte løsningene og hele følelsen av denne appen innfrir de fleste våte Android-drømmer. 

Men vi skulle gjerne sett at appen hadde enda bedre støtte for Facebook og Twitter. 
Skal man holde seg oppdatert i disse dager er sosiale medier minst like viktige som tradisjonelle. 
Og mange vil sikkert ønske seg muligheten til å logge seg inn på RSS-tjenester som Google Reader. 

Men Pulse er likevel en av de aller beste nyhets-appene Android har å by på i dag. 

Fremtidige oppdateringer vil ta seg av problemene fortløpende. 
Og den som venter på noe enda bedre, når man allerede har det svært så bra, har ikke mye å klage på. 

Pulse er helt gratis, og finnes på Android Market. 
Pulse finnes også for iPhone og iPad. 

Har du erfaring fra slike apper, og kanskje noen andre anbefalinger? 
Del med deg under artikkelen! 
