Vitalt gubbegodt
Det aller meste fungerer når Sting bretter ut sangboken sin for et utsolgt Frognerbad. 

Hvor mye kan man forvente av en artist som ikke har gitt ut noe som helst av betydning de siste 15-20 årene? 
Det er et spørsmål jeg synes det er betimelig å stille seg i forkant av Norwegian Wood-søndagens hovedattraksjon – i mine ører er Ten Summoner's Tales (1993) Gordon Sumners hittil siste vellykkede, for ikke å si helhjertede fremstøt som plateartist. 

I Frognerbadet går ryktene i forkant av konserten om en mer nedstrippet og – i vid forstand – "rocka" Sting. 
Det viser seg å være en korrekt antagelse, i det minste stilt opp motdet meningsløse symfoni-røret han har syslet med i det siste. 
"All This Time", "Every Little Thing She Does Is Magic" og "Englishman In New York" må sies å være en bunnsolid åpningstroika, og den tungt synkoperte "Seven Days" er en mektig showcase for musikaliteten og overskuddet som preger Sting og hans musikere i disse dager. 

Og bandet skal definitivt ha sin del av æren for kveldens suksess. 
Ikke bare løfter de i utgangspunktet sterke låter som "Message In A Bottle", "Synchronicity" og "Love Is Stronger Than Justice" til nye høyder; de redder også tammere materiale som "Never Coming Home" og "Desert Rose" fra den sikre oste-drukningsdød. 

Nevnes må også avslutningen, med den melodisk sukrede sjalusi-hymnen "Every Breath You Take" og den regelrett tøffe new wave-smellbongbongen "Next To You" som kronen på et verk som må ha tatt den mest surmagede Sting-skeptiker på senga. 
Et raust utvalg Police-låter anføres som et digert pluss i margen, men det er uansett slående hvor sømløst det hele låter. 

Hovedpersonen selv er morsom og tilstede, en jovial lederskikkelse som helt sikkert er klar over at hans største øyeblikk som kunstner er tilbakelagt, men som like fullt evner å pumpe liv i sin egen musikalske historie vis på uanstrengt vis foran 9000 fornøyde tilskuere. 
Imponerende. 

Dette spilte Sting på Norwegian Wood: 

1. 
All This Time 2. Every Little Thing She Does Is Magic 3. Englishman In New York 4. Seven Days 5. Demolition Man 6. I Hung My Head 7. Driven To Tears 8. Fields Of Gold 9. Message In A Bottle 10. 
Synchronicity II 11. Shape Of My Heart 12. 
Love Is Stronger Than Justice 13. 
Hounds Of Winter 14. 
End Of The Game 15. 
Never Coming Home 16. 
Desert Rose 17. 
King Of Pain 18. 
Every Breath You Take 19. 
Next To Yo 
