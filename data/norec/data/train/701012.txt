Menn som stirrer filmer i hjel
«The men who stare at goats» består av én eneste god idé, og den varer så lenge at du rekker å bli lei av den. 
Og så er George Clooney med. 
Universet er lei av George Clooney. 

Den gode ideen er enkel og fascinerende: 
La oss lage en film om menn som forsøker å stirre i hjel geiter. 
Enda bedre: 
Tenk om det amerikanske forsvaret i all hemmelighet fikk for en hemmelig avdeling for jedi-riddere som kunne bruke Kraften til å bekjempe fiendene? 

Som Saturday Night Live-episode kunne ideen blitt en legende. 
Som halvannen time kinofilm er resultatet den paradoksalt bokstavelige ørken-vandringa, for i mesteparten av filmen smurfer Clooney og Ewan McGregor rundt i deler av Irak uten postnummer. 
Den nerdete fortellerstemmen fra Sundance-boden messer antennefritt om sine eksentriske newage-ting, og Clooney forteller skrått satiriske historier om arrogansen og naiviteten i verdens største militærmakt. 
Jedi-riddere. 
Hi hi. 

I det første bildet stirrer offiseren Stephen Lang fordi han forsøker å tilintetgjøre veggen, og deretter løper han nesa boms i den. 
Det er en stilig start, og verken forfattere eller regissør aner hva de vil med den. 
Allerede fra tredje og fjerde scene begynner limings-svakhetene å vise seg: 
Den ene delen av filmen er den som virkelig ønsker å fantasere frodig om folk med spesielle egenskaper, men den ramler av den delen av filmen som vet at det er noe tull som den må holde hekkan med. 
Filmen blir som statskirka. 
Tror og tror ikke på engler. 

Hovedpersonen er en klisjé-amerikaner som mister kona si og gjør en desperat Seth Rogen-vri for å vinne henne. 
Slik havner journalist McGregor i Irak, og der han treffer den psykiske spionen Clooney. 
Clooney tror virkelig på åndens egenskaper, derfor venter vi anspent på den livgivende overraskelsen i historien. 
Den kommer ikke. 
Jeff Bridges kommer, i en rolle som kunne vært fantastisk, men dauer under vekten av forventningene. 
Og så kommer faktisk o skrekk o gru den gamle syre-i-drikkevannet-vitsen. 
Man kan bli både blind og død av å stirre på en idé for lenge. 
Stirring drepte denne filmen. 
