Sukkerspinn!
Man tager et utvalg av Hollywoods mer forførende stjerner, draperer dem i filmatisk sukkerspinn omkring kjærlighetens lykke & ulykker på selve Valentinsdagen - og, vips: 
Drømmeopplegget for det maksimalt romantiske? 

Vel: 
Ikke aldeles. 

For visst har denne filmen sine gode stunder, sine romantiske øyeblikk og - faktisk! 
- en liten overraskelse eller to. 
For valentiner-elskende behøver dette slett ikke være helt galt. 

Likevel, og bare en smule nøkternt sett, blir denne filmen en nokså sammenrasket unnskyldning for fremføring av kjente fjes og -kropper, som ikke behøver å anstrenge seg noe særlig for å levere de åpenbart forventede varene. 

Det handler om noen par, mellom barneskole- og pensjonist-alder, som beveger seg skisseaktig gjennom den ekstremt rosa kjærlighetsdagen, 14. februar, med noen få felles berøringspunkter. 
Men hele tiden i kaskader av blomster og sukkertøy og fargesterke kjærlighetskort og drømmer om evige lykke. 

Alt blir slett ikke som man drømmer om - selv ikke i en film som denne - som, dypest sett bare egner seg på denne ene, muligvis magiske, dagen. 

Sukkerspinn-bildet gjelder: 
Oversøtt. 
Og stort sett ingenting. 

JON SELÅS 
