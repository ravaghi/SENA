Stummende mørke
Vi visste fra før at situasjonen for unge kvinner i Nord-Irak er blytung. 
Grufulle avisoverskrifter forteller om flere tusener av kvinner som har blitt æresdrept siden 1991 - i et område hvor forkvaklede begreper om ære fortsatt får lov til å styre. 
«Rødt hjerte», et norsk-irakisk samarbeidsprosjekt, presenterer absolutt ingen lys i mørket - snarere tvert i mot. 
Filmen er - uten å røpe for mye av handlingen - et overordentlig pessimistisk dokument, hvor gjennomgangstonen ser ut til å være: 
Du kan ikke vinne - uansett hva du finner på. 

Temaet - forbudt kjærlighet og kampen mot det undertrykkende patriarkatet - føles noe oppbrukt i filmsammenheng, og debutantregissør Mustafa forenkler muligens fiendebildene mer enn hva godt er for en engasjerende filmopplevelse. 
Det insisterende mørket møtes etter hvert med skuldertrekk - dét er kritisk for en film med intensjonene til «Rødt hjerte». 

Jeg betviler ikke engasjementet et sekund, men det er bare i enkeltscener vi virkelig kommer under huden på hovedpersonen Shirin. 
Velment og forsøksvis «viktig» ja visst, men litt for ensporet og skjematisk til å bite ordentlig fra seg. 

ØYSTEIN DAVID JOHANSEN 
