Dell S2740L
Stor skjerm med HD-oppløsning på testbenken. 

Hva som er "riktig" oppløsning på en skjerm har vært et stadig tilbakevendende tema både i forbindelse med frittstående skjermer og skjermene på bærbare. 
Ideelt sett skulle oppløsningen vært så høy at den ikke var noe tema, og at absolutt alle elementer på skjermen skulle vært fritt skalerbare. 

Men av både tekniske og økonomiske grunner er det ikke slik. 
Selv om det nå finnes skjermer med så høy oppløsning at man ikke kan skjelne bildepunktene fra hverandre på normal bruksavstand, så er disse for dyre til å kunne brukes over alt. 

Derfor finnes det skjermer i mange størrelser med forskjellig oppløsning, så får hver og en velge den løsningen som passer best i forhold til pris. 

Store skjermer 

27 tommer må sies å være en stor skjerm, det er det nest største formatet som finnes for PC-skjermer. 
Tidligere har både 27 og 30-tommers skjermer typisk hatt 2560 punkter i bredden, mens høyden har vært 1440 punkter for 27-tommerne og 1600 på 30-tommerne. 
Vi snakker om 16:9 skjerm på 27 tommer og 16:10 skjerm på 30-tommer. 

Men disse høyoppløselige skjermene er dyre og beregnet på spesielle bruksområder, og som regel profesjonell bruk. 
Vi snakker om medieproduksjon, programmering, analyse og så videre. 

Folk flest bruker skjermen til mindre krevende oppgaver, med færre vinduer og mindre kompliserte skjermbilder, og vil kanskje også i større grad ønske å kunne bruke PC-skjermen til å se film. 
Til tilbakelent bruk blir ikke lenger oppløsningen like viktig, vår evne til å se detaljer synker jo som kjent med avstanden. 

I tillegg er prisen på 27-tommere med vanlig HD-oppløsning på 1920 x 1080 vesentlig rimeligere enn en høyopppløselige skjermer. 

Dell S2740L 

Dell har en ny serie skjermer: S-serien, som finnes i mange størrelser: 27, 24, 23 og 21,5 tommer. 
Alle har full HD oppløsning og noen av modellene er også berøringsfølsomme. 

Vi har testet den største modellen, som umiddelbart framsto som et veldesignet produkt. 

Selve skjermen har ganske tynne rammer rundt selve skjermpanelet og tykkelsen er også ganske beskjeden ytterst i kantene. 

I front er hele skjermen dekket av en blank glassplate, slik at det ikke er noen overgang mellom skjerm og kabinett. 

Baksiden er buet i alle retninger med det høyeste punktet i festet. 
Foten er stødig, men kan ikke justeres i høyden eller dreies. 

Panelet er av den nye rimeligere IPS-typen som gir glimrende betraktningsvinkel og meget god fargegjengivelse med stor dynamikk. 

Spesifikasjoner: 

Dimensjoner: 
Diagonalmål: 
68.6 cm (27") Bredde: 
597.9 mm (23.54") Høyde: 
336.3 mm (13.24") Oppløsning: 1920 x 1080 ved 60 Hz Format: 
16:9 Punktavstand: 0.311 mm Lysstyrke: 270 cd/m2 (typisk) 
Fargestøtte: 
Fargegamut (typisk): 
84% Fargeoppløsning: 
16.7 million colors Kontrast: 1,000:1 (typisk) 8 million:1 (Dynamisk kontrast) Betraktningsvinkel: (typisk): 
(178° vertikal / 178° horisontal) Responstid: (typisk): 
7 ms med overdrive (grå til grå) Paneltype: IPS (In-plane switching), blank overflate Panelbaklys: 
LED 

Tilkoblinger 

Siden skjermen bare har 1920 x 1080 oppløsning er det ingen avanserte tilkoblinger. 
Vi finner analog VGA og digital DVI og HDMI. 
Det er også en analog lydutgang på 3,5 millimeters minijack, for lydsignalet som kommer fra HDMI-tilkoblingen. 

Videre er det en USB hub med to tilkoblinger samt en inngang for 12 volts ekstern strømadapter. 

I bruk 

Skjermen er elegant og konstruksjonen gir et godt inntrykk. 
Høyden er ok for vanlig skrivebordsbruk, selv om vi for vår egen del gjerne ville hatt den lavere. 

Den blanke glassplaten som dekker hele fronten bidrar til det elegante uttrykket, men har også noen sider som ikke er like stas. 
Hvis man ser film i mørke partier ser man speilbildet av seg selv nesten like godt som filmen hvis det er lyst i rommet. 

Berøringsfølsomme skjermer må være beskyttet av en blank glassplate på grunn av teknikken som brukes, men vanlige skjermer bør egentlig være matte. 
Perioden med blankt kontrastbelegg er på vei ut på mange produkter, men noen liker dette tross de potensielle ulempene. 

Forøvrig er både farger og betraktningsvinkel utmerket. 

Meny og betjening 

Menyen dukker opp ved siden av betjeningsknappene slik at det er svært enkelt å manøvrere og velge funksjoner og justeringer. 

Valgmulighetene er passe omfattende til denne type skjerm, som stilles inn etter smak og behag og ikke etter standarder og gitte parameterverdier. 
Vi finner ikke innstillinger som valg av for eksempel sRGB, men heller valg som Multimedia, Movie, Game, Text og så videre. 

Display Manager 

Det følger også med et lite program som byr på to interessante funksjoner. 

Den ene er at du kan koble sammen program og skjerminnstillinger, slik at skjermen automatisk endrer fargeprofil når du starter et program. 

Det andre programmet gir deg et utvalg ferdige skjerminndelingsmaler. 
Når du velger en av disse vil alle programmer du starter kunne dras inn i et av feltene. 
Rammene dukker opp når du tar tak i topplinjen til programvinduet. 
Når rammen blir rød slipper du museknappen og programvinduet justerer seg automatisk og faller på plass i riktig størrelse og format. 

Konklusjon 

S-serien har elegante skjermer med gode kvaliteter i formater som passer til mange forskjellige behov. 

Bildekvalitet og betraktningsvinkel er utmerket, betjeningen er ypperlig og programvaren som følger med er praktisk. 

Det er design og bildekvalitet som peker seg ut som de positive egenskapene. 
Er du ute etter ergonomisk fleksibiltet og høyere oppløsning må du velge andre serier, som for eksempel UltraSharp-serien til Dell. 
Men da er vi over i en helt annen prisklasse. 

Dell S2740L 
