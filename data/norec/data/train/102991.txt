Stian Fjelldal:«En altfor vakker park» 

(Warner) 

Lyngdal, California. 

Årets andre debut med bløde konsonander. 
Men i motsetning til de hissige cellopunkerne Honningbarna, plasserer Stian Fjelldal sine milde låter seg på solsiden av Amerikas vestkyst. 

Lyngdølen har fått norsk alternativcountrys jordfar, Håkon Gebhardt som produsent, og sammen har de kombinert popklassisk harmoni- og viseeleganse med nær-deLilloske observasjoner og frustrasjoner. 

34-åringens kashmirlodne stemme er behagelig, men kan tidvis bli noe døsende, spesielt når låtene innbyrdes ved flere anledninger ligner hverandre. 

Manglende kontrast og motstand gjør derfor at albumet ender som tittelen annonserer; altfor vakkert. 

VG gjør oppmerksom på at Stian Fjelldal er ansatt i VG i Oslo, mens anmelderen er VG-frilanser med base i Bergen. 

BESTE LÅT: 
«Søvnig» 

TOR MARTIN BØE 
