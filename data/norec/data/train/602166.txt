En oase i høstmørket
Anne Marie Almedal og bandet hennes spiller så pent, så pent. 
Det blir nesten for mye av det gode. 

Anne Marie Almedal har fremdeles utstrålingen til den perfekte indie-divaen. 

Kledd i sort og uten å ty til store fakter, er og blir hun et naturlig blikkfang – modent elegant, forførende mystisk, legemliggjørelsen av sin egen svale stemme. 

Almedals karriere spenner over mer enn 20 år nå. 
Kristiansandere og musikkelskere i en viss alder forbinder henne kanskje helst med Velvet Belly. 
Resten av landet kjenner stemmen hennes fra tittelmelodien til NRK-suksessen «Himmelblå». 
Det første bandets kjølige indie-pop har hun med tiden foredlet til en form for varm, akustisk folk-pop. 

I kveld er det releasekonsert for «Memory Lane», Anne Marie Almedals tredje album under eget navn. 

Bandet hun fronter – som blant andre teller ektemannen Nicholas Sillitoe på piano og Sigrun Tara Øverland som backingvokalist – låter aldeles utsøkt, og Kildens mest intime sal må være det perfekte stedet å høre dem. 
I en rockeklubb kunne denne musikken lett ha druknet, men her er det bare å lene seg bakover i stolen, lukke øynene og la seg omfavne av vellyd. 
Det føles som å ha funnet en lun oase i høstmørket. 

Etter en stund begynner likevel følelsen av velbehag å jobbe mot musikken. 
Det låter så pent, så pent, men man tar seg i å savne litt temperatur og drama. 
Det hjelper at Kjetil Grande drar noen kalde, små drypp av noen gitarsoloer, og også får fremføre sin egen låt «Shine». 
Flere inspirerte covervalg – John Martyns «May You Never», Breads «If» og Princes «Paisley Park» – veier dessuten opp for at originalmaterialet i lengden føles litegrann anonymt. 

Men pent låter det altså. 
Man føler seg ingenting om ikke godt tatt vare på i selskap med Anne Marie Almedal og bandet hennes. 
En drøy time i ly for hverdagslivets kav er ikke noe man skal kimse av. 

Og ingen vil vel heller nekte for at «Himmelblå» i kveld føles like velkommen som et streif av sol i november. 
