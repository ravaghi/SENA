Attraktivt eventyr
«Sam & Max»-utviklerne har laget det de kaller et «kult spill for tiltrekkende mennesker». 
Men spillet er ikke like bra som tittelen. 

Det står respekt av flashtegneserie-siden Homestarrunner.com. 
Mike Chapman and Craig Zobel laget i 1996 en barnebok som ble utgangspunktet for nettserien som ble lansert tre år senere. 

Ryktet om den småbizarre, popkulturelle humorserien spredte seg raskt blant amerikanske nettsurfere og i dag klikker flere millioner lesere innom sidene hver måned for å få sin dose av det merkelige universet. 

Når seriens kanskje aller mest populære figur, den småfrekke Strong Bad, får hovedrollen i en egen spillserie med tidenes desidert kuleste spilltittel, tyter derfor nettet over av entusiasme fra fans med store forventninger. 

Og spillserien er utvilsomt i de beste hender. 
Telltale kan pek-og-klikk-spill og har bevist det blant annet med den vellykkede spillmatiseringen av tegneserieheltene «Sam & Max». 

Første episode av spillserien bærer Telltales fingeravtrykk av kvalitet og byr på små kreative oppgaver med løsninger som i seg selv kan gi deg en liten aha-opplevelse, selv om det tidlig blir klart hvilken vei selve historien har tenkt seg. 

Likevel, «Strong Bad's Cool Game» er først og fremst et spill som setter sin lit til humoren som flashseriens fanskare har lært å kjenne. 
Da sier det seg selv at det er på humoren spillets underholdningsverdi står eller faller. 

«Homestar Runner»-universet har en sjarm det er umulig å fornekte både i nettserien og i spillet. 
Humoren bygger på det enkle og jordnære og beveger seg ofte mot det bisarre og smårare med alt fra bananskallvitser til retrospillreferanser. 

Dessverre føles det som om noe av humoren går tapt i overgangen mellom de to formatene. 
Det er mer morsomt å se Strong Bads tegneserier utspille seg, enn å forsøke å konstruere dem i minispillet du finner underveis. 

E-post-svaringen, som er noe av det herligste nettserien har å by på, kommer i skyggen og presenteres uansett utelukkende på samme måte som i nettserien: som små herlige videosnutter av en småfrekk fyr med boksehansker som svarer på e-poster med vittige digresjoner og snappy kommentarer. 

I tillegg til tegneserieminispillet finner du blant annet det retroaktige spillet «Snakeboxing» som fremstår som komisk i sin ekstreme enkelhet og sparsomme pixelbruk. 
Du kan dessuten besøke nabolagets improviserte fotostudio og la Strong Bad innta rollen som fotomodell og papirdukke, en sammenlikning hovedpersonen neppe ville satt pris på. 

Men på tross av all sjarm og den naive gleden spillet glimter til med i sine beste stunder, finner undertegnede spillet mindre morsomt enn for eksempel humoren i Telltales forrige prosjekt, «Sam & Max». 

Humoren treffer altså ikke så godt at jeg kan komme med en uforbeholden anbefaling. 
Men for all del, om du er en veldig attraktiv person og allerede en stor tilhenger av nettserien, kan dette være noe for deg. 

PS: 
Du kan kjøpe hele sesong en av serien for 35 dollar eller første episode for 9 dollar på hjemmesiden til Telltale Games, eller for 1000 Wii-poeng ved å gå online med din Wii-konsoll. 

Trailer fra PC- og WiiWare-spillet Strong Bads Cool Game For Attractive People. 
