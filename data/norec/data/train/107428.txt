Kristin Frogner:«Just Another Girl» 

(MTG / Virgin) 

Temperaturløs debutant som fort kan bli offer for sin egen tittel. 

Inntil nå har Frogner vært mest kjent som såpeskuespiller, og jeg er redd hun kan få problemer med å hevde seg blant alle talentfulle popjenter med kassegitar i dette landet. 
Stemmen er fin og ligger et sted mellom Lene Marlin og Susanna Hoffs (hør bare den fine «Shine»), og det er også i dette stillfarne poplandskapet hun plasserer seg. 
Likevel skriver hun låter som ikke har all verden av hverken friksjon eller spenning. 
Som låtskriver i denne snilleste av alle popgenrer trenger man flere mothaker i lydbildet enn det Kristin Frogner og produsent Kenneth M. Lewis fra Waterfall har kommet opp med her, selv om arrangementene lykkeligvis varieres. 
Men «Just Another Girl» sklir egentlig ganske ubemerket forbi. 
