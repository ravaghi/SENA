Fryktløse Malala
Regi: 
Davis Guggenheim 

Medvirkende: 
Malala Yousafzai, Mobin Khan, Ziauddin Yousafzai, Toor Pekai Yousafzai, Khushal Yousafzai, Atal Yousafzai 

Malala er en av vår tids største helter og inspirasjonskilder. 
Ei lita jente mot en fundamentalistisk ideologi. 
Hennes ord mot deres våpen. 
Jenta vant. 
De prøvde å drepe henne og bringe henne til taushet, men det eneste de klarte å drepe var frykten. 
Fredsprisvinneren sier til og med at hun aldri har følt et fnugg av sinne mot Taliban, men hun har samtidig aldri vært mer innbitt i kampen sin om at jenter skal få gå på skole og ha samme rettigheter som guttene. 
66 millioner jenter får ikke gå på skole i dag. 

Dokumentarfilmen gir oss et innblikk i livet hennes nå, både hjemme med familien og ute på oppdrag. 
Hjemme er hun fremdeles en vanlig tenåringsjente som tøyser med brødrene, og ser på kjekke idrettsstjerner på Internett. 
Filmen hopper mye frem og tilbake i tid, og det kan noen ganger fungere bra. 
Her blir resultatet dessverre at historien oppleves mye mindre dramatisk enn den faktisk var i virkeligheten. 

Jeg savner også å se mer nytt. 
Det meste er vist og fortalt flere ganger før, og av og til virker det som om regissør, Davis Guggenheim («An Unconvenient Truth»), står for nær til å ta de rette filmatiske grepene. 
Filmen er til tider rørende, men den griper ikke så godt tak som den kunne ha gjort. 
