Snoopy og Charlie Brown:Knøttene-filmen 

En godhjertet nostalgitripp for Knøttene-fansen. 

The Peanuts Movie har fått den litt kronglete norske tittelen Snoopy og Charlie Brown: 
Knøttene-filmen. 
Heldigvis er ikke filmen det spor vanskelig. 

Den legendariske avisstripa av Charles M. Schulz er overført til film med den største respekt for hans originale uttrykk. 

Både enken, sønnen og sønnesønnen er involvert i produksjonen, som er en godhjertet nostalgitripp for de som allerede kjenner dette universet. 

Jeg er litt mer usikker på hvor godt Snoopy og Charlie Brown: 
Knøttene-filmen vil treffe de yngste, da den har et noe gammelmodig preg over seg, til tross for å være 3D-animert etter alle kunstens regler. 

Nye utfordringer 

Alle de kjente Knøttene-figurene er med, blant andre Sofie, Linus, Sally og Schrøder, men fokuset er selvsagt spesielt rettet mot hunden Snoopy og hans eier, Charlie Brown. 

Førstnevnte må i denne filmen bekjempe en fiende med sitt flygende hundehus, mens Charlie må finne en måte å imponere den nye eleven i klassen, nemlig jenta med det røde håret. 

Ingen av utfordringene blir enkle. 

Snoopy og Charlie Brown: 
Knøttene-filmen har et visuelt uttrykk som ligger tett opptil Charles M. Schulz originale strek. 
Spesielt figurene er som hentet rett fra en av hans avisstriper og satt inn i en 3D-animert verden. 

Også deres personligheter, seriens lune humor og dens bedagelige fremdrift er videreført av regissør Steve Martino, med fin dubbing av unge norske gutter og jenter, blant andre Sander August Kristiansen (Charlie Brown), Liv Almaas (Sofie) og Olve Eindride Slaatto Hall (Linus). 

Filmen fremstår på alle måter som en velment hyllest til Knøttene og deres skaper. 

Ikke nyskapende 

Ser man filmen med et kritisk blikk, og det skal man jo, blir det klart at historiens tematikk er forholdsvis utbrukt, nemlig at man kan lykkes ved å være seg selv og være tro mot sine egne verdier. 

Det er kanskje ikke det mest originale budskapet. 
Den ufarlige humoren er heller ikke av ferskeste dato, men så har det nok heller aldri vært målet for filmskaperne å være nyskapende. 

Målgruppa for Snoopy og Charlie Brown: 
Knøttene-filmen er trolig først og fremst voksne, som kanskje tar med seg egne barn på kino for å gjenoppleve hygge fra gamle dagers avisstriper og tegnefilmer. 

I så fall er dette oppdraget utført! 
