Hart’s War (Blu-ray)
”Hart’s war” viser en skuespiller med utrolig intens tilstedeværelse på lerretet som gjør en film bedre enn manuset skulle tilsi. 

Bruce Willis topper rollelista i ”Hart’s war” fra 2002. 
Navnet hans er til og med satt over tittelen på filmplakatene. 
Men det er ikke Willis som spiller Hart, det gjør Colin Farrell. 

Nå kan du se resultatet på en Blu-ray-disc som nok engang beviser at høyoppløsningsformat uten tvil er den beste måten å se film på for de mest kravstore. 

Kombifilm 

”Hart’s war” kombinerer to gode gamle sjangere, krigsfilmen og rettsfilmen. 
Løytnant 
Hart havner i en tysk fangeleir under 2. verdenskrig, der oberst McNamara, spilt av Bruce Willis, er den høyest rangerte offiseren blant krigsfangene. 

Når en sersjant blir funnet myrdet faller mistanken på den svarte løytnanten Scott. 
Hart overtaler sjefen for fangeleiren til å få opprettet en intern krigsdomstol. 
McNamara er ikke særlig interessert i komme til bunns i saken, men kommanderer Hart til å forsvare Scott. 

Han oppdager at saken stinker og at mange i leiren har skjulte motiver for å gjennomføre rettssaken. 

Krig og rett 

Siden dette handler om både krig og rett, kan du gjette deg til at du får mange, stramme, militære honnører, ”I object” og ”See you in court”. 
”Hart’s war” skuffer ikke, du får alt sammen. 
Den er tuftet på eldgamle forventede klisjeer og elementer som man nesten føler man må ha med, ellers blir det ingen ordentlig krigsfilm eller rettsfilm. 

Jeg synes egentlig ikke at det gjør noe. 
Det er ikke spesielt originalt, men ”Hart’s war” er likevel solid håndverk som greier å overraske med uventede vendinger i historien, selv med de forventede klisjeene tilstede. 

Blu-ray-utgivelsen av ”Hart’s War” viser nok engang formatets fortreffelighet i forhold til DVD. 
Fargepaletten heller over i blått for å understreke kulden i vinterlandskapet handlingen utspiller seg i, og det har enda større virkning på Blu-ray. 

Colin Farrel i tidlig rolle 

Også krigsscener med bomber, fly og kuletreff trer frem med større kraft i HD-bildet. 
Det samme kan sies om lyden, som har større dynamikk og dermed slagkraft, både i de mest stille og de sterkeste sekvensene. 

”Hart’s War” tar seg godt ut på Blu-ray. 
Men det er skuffende å se en total mangel på ekstrastoff. 
Likevel anbefales den fordi filmen er god og fordi dette er en flott anledning til å se en tidlig rolle for Colin Farrell, som siden har blitt superstjerne. 

”Hart’s War” er en av filmene som la grunnlaget! 
