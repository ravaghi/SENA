Matpackers: «Hedersmann» (Farmen)
Tenk deg et råere Hellbillies fra Haugesund, og vips så har du Matpackers! 

Vestlendingene har det med å få frem utmerkede dialektband. 
Tenk bare på Kaizers Orchestra, Vamp og Vestlandsfanden. 
Matpackers er faktisk en kvartett som drar veksler på alle tre - det mørke, rufsete tekstuniverset fra førstnevnte og det melodiøse, folkrock-inspirerte fra de to sistnevnte, gjerne med en dose blues i både tekst og musikk. 

Samtidig lager de refrenger som også norske radioer helt klart burde gripe fatt i («Hei gamle venn», «Når eg ser deg slik» og «Annmari»). 
«Hedersmann» er litt for ujevn til å få fulltreff, men skårer sterkt enkeltvis og på en flott, organisk produksjon. 
Flere lyttere fortjener de, iallfall! 
