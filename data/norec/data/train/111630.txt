Siri Nilsen «Vi som ser i mørket»
(Grappa) 

Kunstferdig og noe uferdig. 

Det er muligens bare positivt at man blir lett provosert av en plate, men ikke nødvendigvis når den føles uferdig i forhold til de flotte anslagene. 
Slik er det med debutanten Siri Nilsen, som har slått sine pjalter sammen med produsent Jan Martin Smørdal. 
Det høres godt, for han har tidligere jobbet med både Rockettothesky og Hanne Hukkelberg. 
Med Siri Nilsen er knitre-pop-triangelet komplett, og i stor grad står dessverre fiffige og kunstferdige arrangementer i veien for gode tilløp som de aller fleste sangene har. 
At det veksles mellom norsk og engelsk bidrar heller ikke til helheten, men Siri Nilsen får glimtvis avslørt at stemmen hennes har egenart, som i Veronica Maggio-flørten «Herregud» eller når inspirasjonen fra engelsk folkmusikk skinner gjennom som på «Ears Pierced». 
Det gjelder bare å samle trådene bedre til neste fremstøt. 

ANBEFALTE KJØP: 
«Åpen bok», «Herregud» og «Ears Pierced» 
