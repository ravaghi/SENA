Sekstiåtterens bekjennelser
BOK: 
Promiskuøs kvinne kom senere hen til andre resultater. 

Berit Hedemann: 
Bjørnejegerskens bekjennelser. 
365 sider. 
Roman. 
Gyldendal. 

Ungdommer i dag forbinder nok ikke stort med sekstiåttere - eller seipanetter for den del - som begrep, heller ikke den seksuelle løssluppenheten som også var en del av de pærevellingforestillingene som gjerne ble assosiert med sekstiåtternes oppgjør med konvensjoner, tradisjonelle verdier og autoriteter. 
Men det gjør Berit Hedemann (1949, debut 1990) som i «Bjørnejegerskens bekjennelser» lar en eldre dame ta et forsinket og masete oppgjør med seg selv og den hun under den seksuelle frigjorthetens vimpel inntil nylig har flagget seg selv som: 

Siden hun var ganske ung, har hun hatt en rekke festlige, sjarmerende, løgnaktige, alkoholiserte, belevne og upålitelige eller etterhånden dødskjedelige menn og elskere som hun i tur og orden – om inniblant motvillig - har kvittet seg med. 
Lysten, sexen, har gått foran alt, som datter og mann hun har delt hus med. 

Idet romanen åpner, har hun avviklet sitt tidligere liv: 
Hun er førtidspensjonert fra en ledende departementsjobb, har solgt hus og eiendom i Oslo, avsluttet alle forhold til menn, og flyttet tilbake til det nedlagte gårdsbruket familien en gang kom fra, så langt innafor som det går an å komme på Østlandet. 

Der vil hun (riktignok) i forminsket størrelse (et visst måtehold må det omsider være i Birgit Bergemoens liv) sette opp en parthenon-kopi av et tempel for «hverdagsgodhet», bygget i skimrende stein fra et lokalt steinbrudd. 
Mye av boken handler om motstand og framdrift for byggeprosjektet, men mest plass opptar hovedpersonenes uopphørlige kverning omkring lyst og sex, plikt, ansvar og skyld, først og fremst overfor datteren, som smertefullt ble forsømt alle de årene hun levde sitt driftsliv ut. 

Selve romankonstruksjonen er med med sine vekslende synsvinkler – fra oldtidens første kjente kvinnelige, erotiske poet til Birgit selv – mer ærgjerrig enn vellykket, og de mange referansene til andres litterære tekster fra litteraturens fellesgods, mer «litterære» utomverker og pynt enn de gir tyngde og substans til Hedemanns egen tekst der den kverner avgårde på erkjennelsens gjengrodde utkantstier. 
Og som logisk nok ender på viddene før hovedpersonen får fullført diskusjonene med seg selv om lysten og plikten. 
