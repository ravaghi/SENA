Pinell Supersound II
DAB, FM eller nettradio; hvorfor velge? 
Her får du alt i samme boks. 

Som åtteåring fikk jeg min første lommeradio. 
Den kunne ikke ta inn FM-sendinger, kun kanaler som lå tett som hagl på AM-båndet. 
Mottakeren var imidlertid svak, men når forholdene var gode kunne jeg ta inn en og annen radiokanal på fremmede språk, (inkludert Radio Luxembourg) selvsagt akkompagnert av susing, skraping og noen underlige lyder som jeg innbilte meg stammet fra UFO-er og fremmede livsformer fra det ytre rom. 

Og selv om vi 30 år senere mesker oss med visuell underholdning og åpne platearkiver til alle døgnets tider, lever radioen i beste velgående. 
Den bruker bare andre bærere for å nå oss. 

Debatten har gått høyt de siste årene om hva som er den beste måten å formidle radiosignaler på i fremtiden. 
I Norge er det bestemt at DAB skal være den digitale standarden i eteren, men FM vil leve side om side med DAB i mange år ennå. 
Og i kulissene lurer radio på Internett, som mange spår vil bli den viktigste arenaen for radio den dagen tilgangen er med oss overalt. 

Inntil videre vil vi se flere og flere hybrid-radioer, som tar inn hva det måtte være. 
Pinell Supersound II er en slik radio, med støtte for både FM, DAB, nettradio og trådløs streaming av musikk fra PC-en din. 
Som navnet antyder er det snakk om andre generasjon Pinell Supersound. 
Vi testet den første da den dukket opp i butikkene for to år siden, kastet terningkast 5 og gav den i tillegg et Anbefalt produkt-stempel. 

Hele verden i ett apparat 

Nå er altså Pinell Supersound II klar for markedet. 
Den ser til forveksling lik ut som forgjengeren, men den har fått noen forbedringer på innsiden. 
I tillegg kommer den nå med fjernkontroll, noe vi savnet ved den første modellen. 

Nettradio-delen inneholder nå rundt 20.000 stasjoner fra hele verden, sortert på en rekke forskjellige måter, etter sjanger, geografi med mer. 
Du kan også lage din egen favorittliste, og få oversikt over de mest populære stasjonene. 
Og i motsetning til den gamle AM-radioen min får du her inn de fleste kanalene krystallklart, enten det er snakk om Homeboyz Radio i Kenya, Danmarks Radio eller Tamil-radioen i Canada. 

Ryddig og pent 

Radioen har som forgjengeren en tidsriktig retro-utforming i sort pianlokk med detaljer i sølv, og med monohøyttaler i front og antennepisk på baksiden. 
Betjeningsorganene er store og tydelig merket, og øverst til høyre sitter informasjonsskjermen som blant annet viser radiokanal, klokke og dato. 

Grensesnittet i skjermen er betydelig forbedret i forhold til førsteutgaven. 
Programvaren som styrer funksjonene er også ny, og uten at vi har kjørt direkte sammenligning med forrige utgave føles den kjappere. 
Equalizer og regulering av lysstyrken i displayet er også på plass. 

Høyttaleren er noe kraftigere enn på forrige utgave, og gir fin lyd til kjøkkenbruk. 
Bassfleksen bak sørger for at det blir litt mer fylde når den står noen cm fra veggen. 
Radioen kan for øvrig også kobles til eksterne høyttalere eller stereoanlegg, dersom du ønsker bedre lyd. 

Har du ikke trådløst nett i huset kan radioen dessuten kobles til nettet via kabel. 

Enkel styring 

All menystyring skjer ved hjelp av det store scroll-hjulet under skjermen, som også er trykkbar. 
Du bytter enkelt mellom FM, DAB, nettradio, ekstern kilde og musikkspiller ved å trykke på MODE-knappen. 
Musikkspiller-funksjonen lar deg streame musikk fra uPnP-enheter i nettverket, for eksempel delt musikkbibliotek i Windows Media Player. 

Vi har laget denne videoen som viser de viktigste funksjonene: 

Konklusjon 

Pinell Supersound II har fått noen viktige forbedringer, aller viktigst er fjernkontrollen, synes vi, samt bedre display. 
Den er blitt et par hundrelapper dyrere enn forgjengeren, men det rokker ikke ved vår oppfatning av at dette er et godt kjøp for alle som har en radiointeresse som strekker seg litt bortenfor P1-P4. 

Det eneste vi savner er mulighet for batteridrift, men det kommer kanskje på Pinell Supersound III? 
