Luksusdrap
Regi: Nick Cassavetes. 
Genre: 
Drama. 
Amerikansk. 

STJERNER: 
Emile Hirsch, Justin Timberlake, Anton Yelchin, Shawn Hatosy, Sharon Stone, Dominique Swain, Lukas Haas, Bruce Willis, Heather Wahlquist, Harry Dean Stanton. 

HANDLER OM: 
Basert på en sann historie, som skjedde i 2000 og fikk sin endelige avslutning i 2005. 

I Los Angeles' narkomiljø kommer den unge lokale «baronen» i konflikt med en av sine selgere. 
For å få tilbake en gjeld på knappe 8000 kroner, blir selgerens lillebror nærmest tilfeldig kidnappet. 

Det vil si: 
Det er vel en slags kidnapping. 
Men den unge gutten oppfatter det ikke selv slik; han er kompis med sine kidnappere, blir med på party, får både dop og avansert sex. 

Men situasjonen kommer ut av kontroll. 
Kidnapperne forstår etter hvert at de har gjort noe meget alvorlig. 
Og en syk plan dukker opp: 
Guttungen må drepes for å skjule alle spor. 

DOM: 
En i utgangspunktet råsterk historie tar altfor lang tid før den griper tak. 
Lenge, lenge irriterer man seg bare over bortskjemte (men pene og avkledde!) drittunger, som handler utelukkende ut fra egen tilfredsstillelse. 
Og ikke ser alvoret før de selv kan bli drept eller havne på livstidsdom i fengsel. 

Det blir for overtydelig, litt for coolt, for overfladisk. 
Og det sluttlige alvor kommer for sent. 
