Takk for gåsehuden!
Sånn rent scenevisuelt er The Low Frequency in Stereo (TLFIS) ikke verdens mest spennende band. 
De flinke musikerne spiller konsentrert, de kikker litt på skotuppene sine og virker lenge ganske innadvendte. 
Men TLFIS er heller ikke den typen band som trenger å rope «har dere det bra!?» mellom låtene for liksom å ha kommunisert med publikum. 
For at man har det bra på en TLFIS-konsert er selvsagt, og det fantastiske de gjør med sine deilige lo-fi postrocklåter er egentlig den beste form for publikumskommunikasjon. 

Har du noensinne vært på en TLFIS-konsert, har du alltid lyst å gå igjen. 
Derfor har dette hyppig og hardt turnerende bandet fra Haugesund opparbeidet seg en trofast og dedikert fanskare. 
Det merkes på stemningen i salen: publikum vet hva som venter, og de kjenner låtene. 
Også de nyeste: 
«Solar system» var konsertens meste ønskede låt fra salen. 

Det nye albumet «Futuro» som kom i januar er allerede utropt til ett av årets beste norske rockalbum. 
Naturlig nok fikk de flotte, nye låtene fra dette albumet en framtredende plass på denne releasekonserten på Tou scene, selv om noen fine gamle favoritter også var flettet inn. 

Hver låt er som en bildeskapende historie. 
Den tar deg med inn i akkurat det universet du selv føler for der og da. 
Gåsehuden kommer støtvis, i korte glimt får du assosiasjoner til band som The Velvet Underground, The Doors, Stereolab, 120 Days. 

Temaer, tempo og stemning varierer, men denne TLFIS-oppskriften følges som oftest: 

Et vakkert og fengende tema pakkes inn med bildeskapende små kunstverk i form av gitar, bass, orgel og trommer. 
Spredd, men effektiv vokal er bare nok en ingrediens. 
Så bygges det på. 
Utover i universet, oppover mot klimaks. 
Temaet repeteres, men ingenting blir noensinne forutsigbart. 
For ørsmå endringer vokser seg større og sammen, og plutselig er vi på en mørk og humpete sidevei av psykedelisk støy – på vei til noe helt annet ukjent og fascinerende. 
Før vi igjen finner hovedveien og styrer med stø kurs mot den store ekstasen. 

Slik er låtene i innspilt versjon, men live er alt sammen enda større, sterkere, mørkere og vakrere. 

THE LOW FREQUENCY IN STEREO 

BESTÅR AV: 
Hanne Andersen (orgel, gitar, vokal), Per Steinar Lie (bass, vokal), Ørjan Haaland (perkusjon, vokal), Njål Clementsen (gitar, vokal) og Linn Frøkedal (orgel, gitar, vokal). 
De to sistnevnte er nye medlemmer på sistealbumet etter at gitarist Per Plambech Hansen sluttet. 

ETABLERT: 
I Haugesund i 2001. 
ALBUMDISOGRAFI: 
«The Low Frequency in Stereo» (2001), «Travelling ants who got eaten by moskus» (2004), «The last temptation of... The Low Frequency in Stereo» (2006) og «Futuro» (2009) 
