Det beste fra gata
Lise Finckenhagen har reist verden rundt på jakt etter den beste gatematen. 
Resultatet er en av årets klart beste kokebøker. 

Lise Finckenhagen 

Lises gatekjøkken 

245 sider 

Font forlag 

Man kan si hva man vil om fabelaktige stjernerestauranter med 12-rettere og avanserte vinpakker; noen ganger er det absolutt ingenting som slår den enkle retten man kjøper fra en bod på gata. 
Gatemat er en av de helt store mattrendene i år, og markeder som tilbyr denne typen retter dukker opp i den ene byen etter den andre. 

I sin nye bok har Lise Finckenhagen samlet en lang rekke oppskrifter på fristende retter fra hele verden, illustrert av fargerike og stilsikre bilder. 
Her kan man lære å lage vietnamesisk banh mi, amerikansk lobster roll, søramerikansk ceviche, ekte tacos med alt fra ribbe til søtpotet, pad thai, baguette med gratinerte kjøttboller og karamell-is med bacon. 
Listen kunne vært mye lengre, og hvis du ikke finner noe du liker her, er det på tide å oppsøke hjelp. 

Vi har testet en hel del av rettene, og kan trygt slå fast at resultatene har blitt usedvanlig godt mottatt av både store og små. 
En av Finckenhagens styrker når hun skriver oppskrifter, er nemlig at de er både nøyaktige og lette å følge. 
Man skulle kanskje tro at dette var en selvfølge, men slik er det dessverre ikke. 

Med såpass mange land representert er det åpenbart at man ikke finner alle ingrediensene man trenger på den lokale remaen. 
Finckenhagen har imidlertid holdt de uvanlige ingrediensene på et nøkternt nivå, slik at det meste burde være overkommelig for alle som har en greit utstyrt internasjonal butikk i nærheten. 

Finckenhagen er ikke blant de kokebokforfatterne som byr spesielt mye på seg selv, noe som egentlig er en befrielse. 
Her er det maten det handler om, og det er jo tross alt den vi er mest interessert i. 
Hun har imidlertid en litt personlig vri i hver oppskrift, ved at hun legger ved et musikktips til hver rett. 
Det er morsomt og annerledes, og bidrar til at den gode stemningen brer seg på kjøkkenet. 

Les flere kokebokanmeldelser her: 
