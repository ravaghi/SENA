Musikk til mafiabryllup (og begravelse)
MAIJAZZ: 
Håkon Kornstads «Tenor Battle» er fascinerende, særlig når han synger arier over jazzband. 

Håkon Kornstad «Tenor Battle», St. Petri, søndag kveld. 
Publikum: 
Cirka 250. 
Spilletid: 75 minutter. 

– 
Vi spiller gjennom dem først, altså, sånn som de er. 
Så glemmer vi det. 
Etterpå tar vi, som jazzmusikere, og finner ut hvordan vi vil gjøre dem. 
Vi bruker melodien, improviserer og strekker ut de øyeblikkene vi liker. 

Håkon Kornstad brukte et lite minutt til å forklare bakgrunnen for sin «Tenor Battle», og her er litt mer. 
Kornstad sto helt der framme i norsk jazz med Kornstad Trio og Wibutee på slutten av 90- og starten av 2000-tallet. 
Flere friimpro-grupper og bandet Atomic står også på CV-en hans. 
I 2009 er han seg i New York og får høre den italienske operaen Cavaleria Rusticana på The Met. 
Da skjer det et eller annet med saksofonisten, og noen uker senere er han hos en pensjonert operasanger på Upper West Side og tar sangtimer. 

I dag gjør han begge deler. 
Han synger og han spiller saksofon, så hvorfor ikke gjøre det i samme setting? 

«Tenor Battle» er gamle operaarier og norsk jazz sammen. 
Og som han forkynte fra St. Petri: 
Ideen er å bruke gamle napolitanske sanger og arier fra Italia, Tyskland og hvor de nå kommer fra og gå løs på dem slik jazzmusikere gjør det. 
Resultatet er en slags tynn is som Kornstad og hans fire musikere bruker litt tid på å få oss trygge på. 

X-faktoren 

Vokalbiten sitter fra første øyeblikk. 
Kornstad har en inderlig tenorstemme, og han fanger oss umiddelbart. 
Den litt vare stemmen flyter flott på toppen av den besnærende miksen av bass, trommer, cembalo og harmonium (trøorgel). 
De kombinasjonene er uvante, nye og litt snåle i starten, men ganske rask legger dette seg godt i øret. 

Min første assosiasjon var at de kunne spilt i et mafiabryllup i Napoli, både til festen og til den påfølgende begravelsen (noen blir selvsagt skutt i slike bryllup), men at de italienske kjeltringene flere ganger ville stoppet ringdansen og lurt på hva i alle dager som gikk av orkesteret. 

X-faktoren, den du må bli venn med for å like tenor-konkurransen, er skiftene fra ganske fri jazz med Kornstad på saksofon, til de litt strammere ariene med Kornstad på vokal. 
Det lugger litt noen få ganger, som når de gir seg i kast med Wagner. 
Der virker kodelåsen bare nesten åpnet. 
Så spiller de flere finfine versjoner av Strauss og Tosti. 
Særlig sistnevnte bringer litt etterlengta og herlig hurramegrundt-stemning til St. Petri. 

MER MAIJAZZ: 

Stemmen vant 

Det er vitterlig to vidt forskjellige musikkformer de skal kombinere. 
De strenge ariene og den frie jazzen. 
Du har ikke hørt maken. 
Når de treffer, er det feiende flott. 
Det gjelder særlig når Kornstad synger og bandet spiller småfritt reisefølge til de gamle sangene. 
Arier spilt med kontrabass, trommer, cembalo og trøorgel låter overraskende stilig. 
Det alltid begeistra Maijazz-publikummet reiste seg og trampeklappet, og det er forståelig. 
Likevel mener undertegnede det henger en liten innvending i lufta. 
Kornstad har en varm og fin tone i saksofonen, og de spiller vitterlig godte hele bunten. 
Men konseptet fungerer definitivt bedre med vokal i front. 
Da er avtrykket fra hine hårde mye tydeligere, og det var i disse stundene man tenkte «wow! dette har jeg aldri hørt før, og det vil jeg høre mer av». 

Ikke at han trenger å legge saksofonen på hylla, men denne tenorkampen, den vant stemmen til Håkon Kornstad 2–1. 
