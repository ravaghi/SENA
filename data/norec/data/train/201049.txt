Sony Ericsson Z770i
Helt ny innpakning, men innmaten er det da noe kjent med... 

For tre uker siden testet vi K660i fra Sony Ericsson, en kjekk liten mobiltelefon i mellomsjiktet som imponerte litt med gode kommunikasjons-muligheter og et fordelaktig utseende. 

Z770i som det handler om i dag er uten tvil litt annerledes. 
Mot K660i, som er en tradisjonell "candybar"-telefon er Z770i en klappmobil med en liten ekstra monokrom skjerm på fronten av lokket, slik a du kan se telefonens status når den er lukket igjen. 

Men i det store og hele stopper egentlig forskjellene der. 

Viktige data: 

Tri-band GSM/GPRS/EDGE og 3G med HSDPA 2,2" skjerm med 262.144 farger og 240 x 320 piksler 32 MB internminne, plass til minnekort (medfølger ikke) 2 Mp kamera (1600 x 1200 piksler) 
Støtte for MP3, AAC m/fl. 
RDS-radio Overføring via blåtann og USB 2.0 Trådløst hodesett (blåtann) medfølger Tale/standbytid: opp til 9,5/340 timer Størrelse: 48 x 93 x 16 mm (sammenklappet), 91 gram Ca. pris: 2.300,- inkl. mva. 
(uten abonnement) 

Sett mot nettopp den nevnte K660i - altså bortsett fra de åpenbare ytre forskjellene - er de to mobilene svært like. 
Z770i sin skjerm er 0,2 tommer større (men har samme oppløsning), mens K660i på sin side har ett ekstra GSM-bånd. 

Men bortsett fra dette er altså de faktiske forskjellene minimale, og da snakker vi selvfølgelig ikke bare om det tradisjonelle grensesnittet til Sony Ericsson. 
Også mer spesielle ting som RSS-feeds på desktopen, navigeringsmodusen for "medier" og webopplevelsen er identisk med den vi fant på K660i. 

Vi kommer derfor ikke til å gå videre inn på dette her, for mer informasjon burde du altså sjekke ut vår test av nettopp den mobiltelefonen. 

La oss derfor gå tilbake til det ytre. 
Z770i kommer i flere fargevarianter - vårt testeksemplar var Vogue Red, men den skal også være tilgjengelig i Graphite Black og Exquisite Gold. 

Klappet sammen er telefonen relativt liten og kompakt, men merkes jo likevel litt i lomma. 
Det enkle displayet utenpå lokket informerer deg om klokkeslett, nettverk, batterikapasitet, sanginfo dersom du spiller av låter og så videre. 
Over denne skjermen stikker kameralinsen litt ut. 

Med telefonen åpnet har du tilgang til store bakgrunnsbelyste taster - disse er frest ut i selve metallplata og stikker seg ikke opp fra bakgrunnen, men områdene rundt er litt senket slik at du kan føle konturene med mindre du sliter med store træler på tommelen. 

Over de numeriske tastene har vi navigasjonstastene - her er vi ikke helt fornøyd med er den aller øverste raden, det vil si høyre og venstre valgtast, pluss pil opp. 
Disse fungerer selvfølgelig, men gir litt dårlig respons der alle de andre tastene gir fin tilbakemelding med tydelig følbare "knepp". 
Kort sagt er det ikke alltid du merker om du har fått trykket på disse eller ikke, og det senker brukeropplevesen et lite hakk. 

Det innvendige displayet er klart og godt, med 240 x 320 piksler fordelt på 2,2 tommer. 

I tillegg til selve telefonen følger det i pakken med et enkelt kablet håndfrisett (HPM-62) og som nevnt et enkelt trådløst sett (HBH-PV703) som kobler seg automatisk til telefonen for deg som ikke liker ledninger. 
Dette settet har en oppgitt taletid på 10 timer eller 350 timer standby. 

Musikk og bilder 

For alt vi kan bedømme har Z770i den samme musikkdelen som K660i, inkludert RDS-radioen. 
Kvaliteten er altså hovedsaklig begrenset av de medfølgende hodetelefonene - som riktignok vil være tilfredsstillende for de som ikke er så krevende - og det som kanskje er mest irriterende er mangelen på overgang til 3,5 mm minijack. 
Internminnet på 32 MB vil heller ikke holde til mange sanger, så du bør også vurdere innkjøp av et minnekort. 

Trådløst kan også A2DP (Advanced Audio Distribution Profile) over blåtann være et ok alternativ - men det støtter tydeligvis ikke det medfølgende HBH-PV703, så da må du først i butikken etter et annet sett. 
Telefonen har selvfølgelig også en innebygd høyttaler, men den er ikke spesielt god til musikk. 

Her avbildet med det lille håndfrisettet HBH-PV703. 

Et minnekort vil forresten også være en fordel dersom du skal ta mange bilder med Z770i. 
Kameraet på to megapiksler har dog verken autofokus eller blits, og bildekvaliteten er derfor i stor grad avhengig av lysforholdene. 
Etter hva vi kan bedømme er fotodelen den samme som hos K660i - men Z770i mangler snarvei/utløserknapp på siden av telefonen. 

Telefonen har heller ikke et sekundært kamera. 
På tross av at det er en mobil med super-3G støtter den heller ikke videosamtaler. 

Eksempler på bilder tatt med kameraet: 

Film kan tas opp i QVGA - altså en oppløsning på 320 x 240 piksler. 

Kommunikasjon og programmer 

Med unntak av at Z660i har firebånds GSM og Z770i har tre, er de to telefonene nokså like også på dette området. 
Vi skal ikke gjenta oss selv men nevner i stikkordsform: EDGE, 3G med HSDPA, SMS, MMS, e-post, TrackID, Google Maps med My Location, redigeringsprogrammer for bilde og video, spill, kalender, notater, kalkulator, alarm, stoppeklokke, synkronisering, og så videre... 

Når det gjelder samtalekvalitet er dette selvfølgelig avhengig av nett, forhold og samtalepartners telefon. 
Lyd ut er generelt god, også fra blåtann-settet. 
Når det gjelder innkommende tale kommer lydene klarere frem i selve telefonens høyttaler enn i nevnte sett, men her kan du alltids skru opp volumet, så det er uansett uproblematisk å forstå den du snakker med. 

Vurdering og konklusjon 

I denne testen av Sony Ericsson Z770i har du ikke kunnet unngå å se våre stadige referanser til K660i, for bak et ulikt ytre har disse to mobilene svært mye til felles. 
De deler mange batterilevetiden, spesifikasjonene og svært mye av teknologien - og skal du velge mellom disse to mobilene blir det kanskje i hovedsak en kosmetisk preferanse. 

Men det er noen forskjeller som er verd å nevne utenom det rent fysiske. 
Vi har nevnt de fleste av dem i artikkelen, men kort oppsummert: Z770i har 2,2 tommers skjerm, K660i har 2,0. 
K660i har firebånds GSM mot tre bånd for Z770i. 
K660i har støtte for videosamtaler. 
K660i kommer med minnekort på 256 MB og er noen få hundrelapper billigere. 
K660i har "snarveistaster" for surfing, kameratast og det føles enklere å navigere med telefonen liggende på grunn av at Z770i ikke kan rettes helt ut. 
Z770i har trådløst håndfrisett, mens det i pakken til K660i følger med USB-kabel. 

Derfor er det kanskje nettopp K660i som er Z770i sin hardeste konkurrent, eller Nokia 6120 classic dersom du er ute etter å spare enda flere hundrelapper. 

Men uansett er altså Z770i - i likhet med K660i - en fin allroundmobil for brukeren som ikke krever det ypperste innen musikk eller foto. 

Forskjellen i pris, funksjonalitet og sjarm fra K660i er ikke enorm, men i våre øyne likevel nok til at Z770i ikke får femmeren, og ender i stedet opp med en sterk firer på vår terning. 

DinSides mobilvelger finner du her! 
Forvirret over ord og uttrykk? 
Sjekk vår lille mobilguide. 

Mobiltesten er et samarbeidsprosjekt mellom nettstedene DinSide Data, ITavisen og Dingz.no 
