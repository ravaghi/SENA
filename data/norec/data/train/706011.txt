Et usedvanlig rolig opprør
De har tatt seg god tid med å pusle sammen sangene, og de tar seg god tid på platen. 

Yo La Tengo: 
"There's a riot going on" (Matador/Playground) 

I 1971 var Richard Nixon president i USA, og landet gikk gjennom en turbulent periode med massive demonstrasjoner mot Vietnam-krigen, rettsaken mot Charles Manson, bombeattentater, fengselsopprør og Black Panthers Party. 

I dag er "Black Panther" bare en tegneseriehelt fra Marvel, men landet går på nytt gjennom en tid med splittelse og usikkerhet. 
De store demonstrasjonene er tilbake. 
Landet herjes av skyting på skolene. 
Den kalde krigen er tilbake. 
Atomtrusselen også. 

I 1971 var Nixon tre år unna å trekke seg som president under trussel om riksrett, og riksrett er igjen et ord som nevnes i samme åndedrag som navnet på den sittende presidenten. 

1971 var også året da Sly and the Family Stone ga ut albumet "There's a riot goin' on", en mørk, pulserende klassiker. 
47 år senere låner Yo La Tengo navnet, men nå til en plate av det myke slaget. 

På omslaget ser sola ut til å bryte gjennom. 
Det ligger noe varmt og ulmer i musikken, et varsel om noe godt i vente. 
Opprøret til trioen fra Hoboken dreier seg ikke om høylydte slagord og knyttnever i været, men om drømmer i vanskelige tider. 
Kanskje. 
Hva som ligger i tittelvalget, er bandet ikke villig til å si noe om. 
Det får være opp til enhver å tolke det. 

Musikalsk plasserer de seg i nærheten av "And then nothing turned itself inside out" fra 2000. 
Det er ikke så mye som forstyrrer freden, annet enn den nærmest konstante forvrengingen som du venner deg til. 

De åpner instrumentalt med repeterende "You are here", før nydelige "Shades of blue" gir oss et tidlig høydepunkt. 
Lydbildet på "She may, she might" gjør den ellers fine sangen mer utilgjengelig. 

Whenever there's hurt and things are uncertain, maybe I could be that guy, synger Kaplan i "For you too". 
Nesten uhørlig trøstende bak lydveggen. 

De rusler videre inn i "Ashes", før "Polynesia #1" forteller oss at de skal på ferie. 
Nesten seks minutter lange "Dream dream away" skifter gir fra følsom akustikk til fyldig elektronikk lagt oppå klangen. 
"Shortwave" flyter seigt med stemmer langt, langt bak, som filmmusikk fra Mogwai. 

"Above the sound" er et forsiktig forsøk på å vekke oss opp med ringlende bjeller og lyd på kryss og tvers og baklengs. 
Mot slutten bryter vokalen gjennom, above the sound. 

Etter alt dette virker den disige californialyden i "Let's do it wrong" befriende enkel. 
"What change have I got" beveger seg sakte langs samme solstekte sti. 

Bossa novaen i "Esportes caual" kommer som et mellomspill før ståbassen og shoo-bop-koringen i "Forever", der vi gis en defensiv løsning på problemene: 

Laugh away the bad times 

Lie about what's to come 

The less said the better 

Let's drink until we're dumb 

Snakkesyngingen i lavtstøyende "Out of pool" avløses av sistekuttet "Here you are", like ullent som det meste ellers. 

Yo La Tengo så dagens lys i New Jersey for 34 år siden, dannet av gitarist Ira Kaplan og hans trommende kone Georgia Hubley. 
Bassist James McNew har vært med siden 1992. 
Bandet har selv produsert platen, innspilt i studio uten øving eller jamming på forhånd. 
For noen av sangene kunne det gå opp til et år før alle deler var på plass. 

Dette går ikke inn blant deres beste album, men det er en behagelig times tid likevel. 
Comfortably numb, som Pink Floyd sa det. 

Beste spor: 
"Shades of blue", "For you too", "What change have I got", "Let's do it wrong". 
