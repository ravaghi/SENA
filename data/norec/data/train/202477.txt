Merida E-SPRESSO 410 EQ Gent
Vi tester en el-sykkel i premiumklassen. 
Forsvarer den prislappen? 

Vi har testet el-sykler i et moderat prisleie, vi har testet de rimeligste på markedet, og nå har vi beveget oss opp i det øverste prissjiktet. 
Vi har fått låne en el-sykkel fra Merida til test noen uker, og her er våre erfaringer. 

Sykkelen 

Sykkelen heter E-SPRESSO 410 Gent og har en krankmotor fra Bosch. 
Modellen har i tillegg fått EQ-behandling, som på Merida-språket betyr at den er utstyrt med alle praktiske detaljer for "sivilisert" sykling. 
Det vil i praksis si skjermer og bagasjebrett, LED-lykt drevet av dynamo innebygd i fornavet, i tillegg til en svært praktisk sideveske. 

Allerede ved første øyekast ser vi at dette er en over gjennomsnittet avansert sykkel. 
I tillegg til mange avanserte detaljer har den en grunnkonstruksjon som er flere hakk over ordinære sykler. 
Rammen består av spesialprofiler som gir stivhet og (relativt) lav vekt. 
Vi legger også merke til at finishen er upåklagelig. 

Spesifikasjoner og komponenter. 

Meget god rekkevidde 

Denne sykkelen er laget for å sykle både til jobb og på tur, men fortrinnsvis på asfalt og gode grusveier. 

Vi la derfor ut på en middels lang tur fra Røa der leverandøren Stian Sport holder til, og videre rundt byen langs Ring 3 over Bryn og Godlia til Østensjøvannet. 
Langs dette vannet og videre innover mot Østmarka går det en utmerket grusvei helt til Skullerud. 
Derfra dro vi tilbake til Bryn og videre oppover Groruddalen over Alna opp ti Høybråten - en tur på tilsammen 33 kilometer. 

Strekningen bød på forskjellige utfordringer, fra behagelige nyasfalterte sykkelveier til labyrinter ved Løren/Økern-området som er en travel byggeplass. 
Det er både beskjedne stigninger, noen lengre slake oppoverbakker, noen kneiker og mange fortauskanter og andre småhindringer. 

Vi startet med fulladet batteri, og etter turen var det fremdeles to av fem streker igjen på batterimåleren. 

Og i likhet med batteriet hadde også vi mer å gå på, og trengte verken å skifte eller dusje etter turen. 

Tidligere i år testet vi denne Bosch-motoren i E-Green B-sykkelen, forskjellen her er at denne sykkelen har 10 gir i stedet for 9 - en marginal forskjell i de aller fleste situasjoner. 

Mer enn sykling 

Vi fikk også med en utmerket sykkelveske, med meget god plass. 
Har du glemt å kjøpe grillkull er el-sykkelen et utmerket transportmiddel for småhandel. 
Bedre enn å fyre opp bilen og langt lettere og raskere enn å gå til fots. 

Vi fikk faktisk plass til to fire-pakninger med 1,5-liters brus, med et skrik, og med el-motor merker du knapt den ekstra vekten, selv opp bratte bakker. 

Testkneika vår opp mot Høybråten skole ble forsert uten antydninger til problemer, vi kom opp på alle de tre laveste girene. 

Etter et par ukers variert bruk vil vi si at denne modellen ga oss en helt strålende el-sykkelopplevelse. 

Verdt prisen? 

Opplevelsen har dog sin pris. 
Det er ikke feil å si at dette er en dyr sykkel. 

Du får nemlig både mopeder og scootere for langt mindre penger, og du kan kjøpe både el-sykler og vanlige sykler til hele familien for samme pengesum hvis du velger rimeligere varianter. 

Forskjellene som ligger bak prisen er flere. 
Bosch-systemet er en dyrere og langt bedre motorløsning enn den du finner på billigmodellene. 
Rammekonstruksjonen er vesentlig mer avansert og består av mange spesielt utformede deler som gir høy stivhet og stabilitet. 
Komponentvalget er gjort på de øvre hyllene, og bearbeiding og lakkering er av ypperste klasse. 

Bruker vi et bil-begrep er vi i premium-klassen. 

Noen vil betale for ekstra kvalitet og finesser, andre velger å bruke penger på andre ting. 

Om den er verdt pengene blir derfor en individuell vurdering, men mange har rett og slett ikke råd. 

Svakhet i Bosch-systemet 

Vi må likevel helle litt malurt i begeret. 
For selv om Bosch har en av de aller beste el-sykkel-løsningene, har denne modellen en svakhet. 
Og den kan være ganske ugrei å hanskes med, særlig hvis det er snakk om lengre turer. 

Problemet er at kjedet kan kan hekte seg av i kranken, enten ved kraftige støt i fart eller ved ren uflaks ved girskift. 

Da vil kjedet kunne kile seg fast ganske grundig, og du skal ha store problemer med å fikse dette uten verktøy, hansker, krefter og tålmodighet. 

Vi opplevde dette da vi skulle sykle og levere tilbake sykkelen, men hadde heldigvis ikke kommet mer enn en drøy kilometer hjemmefra da det skjedde. 
Da ble det nemlig en spasertur hjem i stedet... 

De nyeste utgavene av drivsystemet til Bosch har en litt annen konstruksjon som reduserer problemet med at kjedet hopper av. 
Vi har også sett en løsning for den eldre versjonen i form av en slags brakett som kan ettermonteres. 
Den anbefaler vi derfor at du skaffer deg. 
