Clancy-spillenes storebror
Antiterrorgruppen Rainbow Six har solide spilltradisjoner. 
Nå inntar de Las Vegas i det flotteste spillet i serien til nå. 

«Rainbow Six»-serien har vært den ultimate motgiften til skytespill hvor man skal løpe og hoppe rundt helt siden starten i 1998. 
Det handler om nøye planlegging og om å sakte men sikkert eliminere motstand. 

Det har vært såpass virkelighetsnært i forhold til bruk av taktikk at mange har brutt ut i gråt over vanskelighetsgraden. 
Nå kan tårene tørkes bort. 

Joda, «Rainbow Six: Vegas» er fremdeles vanskelig. 
Stormer du rundt som en villmann vil du definitivt ikke komme langt, og selv når du kryper fra dekning til dekning og lener deg forsiktig ut for å skyte mens du kommanderer dine to lagkamerater, vil du måtte belage deg på endel prøving og feiling. 

Men «Rainbow Six: Vegas» lykkes allikevel der det alt for rambofiserte «Rainbow Six: Locdown» feilet i 2005. 
Det beholder graden av realisme og taktikk, samtidig som det nå er mer tilgjengelig. 

Kommandoene du kan gi til dine to datastyrte lagkamerater er simplifiserte, du får et helt nytt - og ekstremt vellykket - system for å ta dekning og dukke ut for å fyre av noen velplasserte skudd og helsesystemet fungerer nå slik at du kan gå i dekning hvis du blir skadet og langsomt komme til hektene igjen. 

Miljøene er også særdeles tiltalende denne gangen. 
Las Vegas ligger i all sin prakt for dine føtter, og har en detaljgrad som øker innlevelsen betraktelig. 

I motsetning til tidligere spill i serien, får du en sammenhengende «24»-lignende actionthriller denne gangen. 
Du skal altså ikke reise over hele verden på adskilte oppdrag, og får i steden en mye sterkere tilknytning til både bakgrunnshistorien og miljøene spillet foregår i. 

Det aller, aller beste med «Rainbow Six: Vegas» er derimot muligheten til å spille gjennom hele enspillerdelen sammen med tre venner over Xbox Live. 
Det å diskutere taktikk og i fellesskap kjempe seg gjennom Vegas vil stå igjen som en av de beste spillopplevelsene i 2006. 

Flerspillerdelen er i det hele tatt bunnsolid tvers igjennom, en god nok grunn i seg selv til å gå til anskaffelse av dette spillet. 

Jeg savner fremdeles muligheten til å planlegge hvert brett på forhånd, slik man kunne tidlig i denne serien. 
Det var rett og slett kos å finstudere brettene, finne svake punkt og bestemme seg for fremgangsmåte. 

Men det blir en avveining - den detaljfikserte, nerdete taktikkopplevelsen kontra en mer actionpreget og heftig spillopplevelse. 
Jeg mener «Rainbow Six: Vegas» finner frem til en veldig vellykket middelvei. 

Sjokkerende nok strutter alle de tre Tom Clancy-seriene nå av macho selvtillit. 
Og etter det flotte«Ghost Recon: 
Advanced Warfighter»og det herlig intense«Splinter Cell: Double Agent»runder «Rainbow Six: Vegas» av året som Clancy-serienes storebror. 

PS: 
I salg fra 1. desember. 
Versjoner til PC og PSP kommer før jul, mens en versjon til PS3 er ventet neste år. 

«Rainbow Six: Vegas» er det mest tilgjengelige spillet i den tradisjonsrike «Rainbow Six»-serien til nå. 
Men er det noe bra? 
