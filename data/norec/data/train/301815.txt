Gutter og menn
«Mud» er et herlig oppvekstdrama, inspirert av Mark Twain og de tidlige tenårenes smertefulle forelskelser. 

FILM: 
Ellis er 14 år og bor med mor og far på en husbåt ved en av Mississippis sideelver i Arkansas. 
Han sniker seg ut før daggry og møter sin jevnaldrende kompis, Neckbone, som har noe å vise ham. 
De kjører ut i elvas hovedløp og videre til ei øy der hemmeligheten skjuler seg: 
Høyt oppe i et tre ligger en båt, ei stort sett uskadd plastsnekke. 
Den eneste som vet om båten, er Neckbones onkel, så her ligger alt til rette for en søt hemmelig-sted-i skogen-historie. 

Til guttas store overraskelse, viser det seg at de ikke er aleine på øya: 
Matthew McConaughey har stiftet rede i «trebåten». 
Det vil si, han gjemmer seg der. 
Han er sulten og ber gutta skaffe ham mat. 
I bukselinningen bærer han en Colt .45. 

Stort talent 

Høres dette kjent ut? 
To gutter på eventyr. 
På Mississippi. 
Som blir venner med en mann på rømmen. 
Jepp, dette er en oppdatert utgave av Tom Sawyer og Huckleberry Finn, skrevet og regissert av et av amerikansk films største talenter, Jeff Nichols. 
34-åringen debuterte med «Shotgun Stories» og fikk et begrenset gjennombrudd med den intense «Take Shelter» (2011), om en småbarnsfar i Ohio som merker en snikende sinnsykdom i form av dommedagsdrømmer. 

I «Mud» er Nichols tilbake i hjemstaten Arkansas og har begått en oppvekstskildring som kunne funnet sted for både tjue og førti år siden. 
De kraftige pickup-ene er av nyere modell, men elva flyter som alltid. 
Husbåtene er relativt tidløse, Ellis og Neckbone kjører hjelmløse rundt på en bulkete motorsykkel og mennene de kjenner lever av elva. 

Realistisk magi 

Noen vil kanskje tro at båten i treet bærer bud om magisk realisme á la «The Beasts of the Southern Wild», men resten av filmen er reinspikka realisme. 
Her ingen fargerike fylliker eller poetiske fortellerstemmer og det er langt mellom sørstatskarikaturene. 
Magien består i hvordan Nichols drar oss inn i landskapet og historien han vil fortelle. 

Ellis spilles av Tye Sheridan («Tree of Life») og er en godhjertet romantiker som prøver å finne ut av dette med jenter og slikt og han blir ikke mindre forvirret av å observere de voksne. 
Han smuglytter når mor prøver å få hans fåmælte far i tale. 
Faren er en ærlig, sørgmodig arbeidskar som ikke har levd opp til det mannsidealet både han og omgivelsene verdsetter. 
Ellis har vanskelig for å godta at to mennesker kan slutte å elske hverandre. 
Det er ikke minst derfor han trekkes mot Mud (McConaughey). 
Mud lever i skjul, bærer våpen og er muligens ikke til å stole på, men han elsker en kvinne, Juniper (Reese Witherspoon) og Ellis er villig til å leve farlig for å bringe dem sammen igjen. 

Symbolske kvinner 

McConaughey fortsetter å imponere i sitt nye liv som seriøs skuespiller, men det som gjør «Mud» til en stor opplevelse, er Nichols'evne til å bringe de mindre rollene til liv, både gjennom sin fortellerevne og i arbeidet med å lokke det beste ut av gode skuespillere. 
Det kan innvendes at han gir for liten plass til kvinnerollene og man kan spørre seg hvorfor Witherspoon takket ja til en såpass symbolsk rolle, men ikke glem at vi ser verden med en 14-årings blikk og alt tyder på at kvinner kommer til å utgjøre en stor del av hans videre ferd mot voksenlivet. 
