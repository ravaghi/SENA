Ellevill satire
Regi: 
Trey Parker. 
Med stemmene til: 
Dian Bacher, Phil Hendrie, Josiah D. Lee. 
Am. dukkefilm. 
Actioneventyr. 
15 år. 

Fullstendig smakløs, men ellevill satire som hemningsløst raljerer med amerikanere, terrorisme og et kobbel av velmenende filmstjerner. 

For det første, aktørene er marionettdukker, en hel gjeng av Titten Tei-slektninger kreert av teamet bak South Park-suksessen, Trey Parker og Matt Stone. 
Starten er forrykende. 
Politiskvadronen «Team America» fyker inn i Paris for å stanse en terrorist. 
I skuddvekslingen kommer de i skade for å meie ned Eiffeltårnet og Louvre-museet - bagateller i teamets jakt etter mulige terrorister. 

Ingenting er tabu når det gjelder denne filmens dundrende harselas med den amerikanske selvforherligelse. 
Verst går det ut over de amerikanske filmstjernene som markerte motstand mot krigen i Irak og mot Bush. 
De fremstilles som latterlige marionetter og nyttige idioter i hånden på en ensom, smågretten nordkoreansk boss som vil ta styringen over verden. 
Noe de naive fredselskende skuespillerne selvfølgelig ikke skjønner. 
Godt da at det finnes et globalt amerikansk politi som vil redde verden. 

Ved hjelp av action, romantikk, grovkornet prat, porno (heftig sex i ymse varianter mellom dukkene - tenk det du, Titten Tei), iherdig hoderulling og smektende musikk proppet med parodiske tekster, ruller handlingen fremover. 

En del av dette er sinnssykt absurd komisk. 
Mye er smakløs og gjentagende splatter-humor. 
Men jeg har sansen for de hemningsløse ironiske spark som går i alle retninger. 
