Storbeint sjarmtroll
Når livet er trist og dumt, er det alltid greit å oppdage at pappa er en slags superhelt. 

Bigfoot Junior Sjanger: 
Animasjon Skuespillere: 
Bob Barlen, Cal Brunker Regi: 
Ben Stassen Belgia / Frankrike, 2017 Lengde: 
1 t. 32 min. 
Aldersgrense: 6 år 

Da tenåringsgutten Adam var baby, døde faren hans. 
I en flashbackscene får vi se hvordan en gjeng velfriserte elitesoldater jakter på faren helt til han til slutt kaster seg utfor et stup. 
Adam jaktes også av plageånder, om enn i noe mindre organisert skala. 
Livet er generelt ganske håpløst, men alt snus på hodet da det går opp for ham at faren lever i beste velgående, på en mystisk adresse i skogen. 

Dermed begir den klassiske underdogen Adam seg ut på en lite gjennomtenkt reise, og oppdager at faren ikke bare er i live, han er også personifiseringen av en vandrehistorie. 
Og ganske snart viser det seg at Adam har litt å slekte på. 

Skurkene som drev Adams far til å leve i skjul i skogen får imidlertid nyss i at han kanskje ikke er like død som folk skulle ha det til, og dermed er jakten i gang. 

Dette er den klassiske historien om et upopulært mobbeoffer som blir flyttet ut av håpløsheten og over til et fantasirike hvor han opplever å mestre verden på en helt ny måte. 
Det er også en actionspekket historie med skurker som er karikerte nok til å ta litt brodden av alt det forferdelige de holder på med. 
Humoren er stort sett myntet på målgruppen, men de som følger godt med, vil også oppdage en del morsomme referanser som er myntet på foreldregenerasjonen. 

Denne filmen er produsert i Belgia og Frankrike. 
I forrige uke kom fransk-kanadiske «Ballerina». 
Begge er velkomne påminnelser om at det ikke bare er Disney, Dreamworks og Pixar som kan lage gode animasjonsfilmer for barn. 
Gjengen bak «Bigfoot Junior» viser at de kan håndverket og har laget en spennende film vil treffe de minste godt. 
Så får vi gamle heller bære over med et litt forutsigbart manus, noen dramaturgiske snarveier og en og annen logisk brist. 
