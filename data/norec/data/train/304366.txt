Saktegående indie som aldri tar for store skritt av gangen
Oslobandet Psyence Fiction platedebuterer. 

ALBUM: 
Det gåtefullt klingende enmannsbandet iampsyencefiction har blitt til bandet Psyence Fiction. 
Navnet er løftet fra den britiske gruppen UNKLEs smått eklektiske album kalt «Psyence Fiction». 

Medlemmene er til daglig hjemmehørende i diverse osloband som Jaga Jazzist, Dråpe o.l. Garvede folk med ord. 

Psyence Fiction går ikke så bredt til verks som navneinspirasjonen skulle tilsi. 
Det handler mest om lavmælt, og saktegående indie som aldri tar for store skritt av gangen. 
Det er passe mørkt, med små gliper av lys innimellom tristessen. 

Kurt Vile og Mark Kozelek er nok aktede foregangsfigurer i guttas øyne og ører. 

Den kraftige og klangfulle stemmen til Aleksander Johansen resonnerer godt i de lekre og smakfullt anrettede lydlandskapene. 
«Big Sleep» og «You Can Do It On Friday» er et godt eksempel på hvordan det fine instrumentalarbeidet løfter den furete stemmen hans opp og frem. 

Allikevel, man savner den ene låta som virkelig tar deg. 
