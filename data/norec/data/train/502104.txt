Hiphop-veteran slipper endelig debutplaten
Action The Man viser at han er en særegen figur på den bergenske hiphop-scenen. 

Action The Man har vært en figur på den bergenske rapscenen i minst et tiår. 
Kanskje er det hans opphav fra Nesttun, som i rapsammenheng må sies å være feil side av byen («alle» rappere kommer jo fra vest), som har gjort ham til en helt særegen skikkelse innen bergensrappen. 

Selim Mutic er kjent for å være ydmyk og enormt hardtarbeidende – han har gjort en solid innsats for bergenshiphop og det rike miljøet rundt den. 
Musikalsk holder han seg unna den hardeste gangsterrappen og spiller på mer melodiske strenger. 

Underlig nok kommer hans offisielle debutalbum først nå. 
«Altfor Go Form» kan på sett og vis kalles et konseptalbum, hvor intensiteten går fra lav til skyhøy i løpet ti låter. 
Selv sier han at altfor god form er en tilstand som svever et sted mellom deilig og ubehagelig. 
Det kan fort bikke over i altfor mye. 
På samme måte tar de første, sakte låtene oss lenger og lenger inn i festens kjerne, før den spinner ut av kontroll. 

«Virvelvind» sparker det hele i gang, med en beat så seig at det nesten virker som om tempoet er helt skrudd ned. 
Dette er forsterket av at en kompis’ nachspielsnorking visstnok ligger i bakgrunnen hele veien. 
Tankene hans hopper liksom fra sted til sted. 
Det er kanskje passelig, når låten beskriver en merkelig drøm artisten hadde. 
Et av albumets sterkeste øyeblikk følger like etter med «Spar Meg», en synth-preget låt som er langt mer fokusert. 
På denne viser han sine voldsomme evner som låtskriver. 

Det er nettopp disse kontrastene som gjør «Altfor Go Form» til en såpass nyansert opplevelse som hele tiden pirrer og stimulerer. 
Action The Man beveger seg sømløst mellom ulike subsjangere, og han opptrer som ulike figurer i løpet av albumet, fra den mest tåkete til den mest reflekterte. 
Denne effekten forsterkes også av måten han manipulerer stemmen på. 
Når han er i en mer drømaktig eller «påvirket» tilstand, er vokalen forskrudd og kan minne om noen av Store Ps låter. 
Taler han direkte fra leveren, er stemmen helt strippet ned til det opprinnelige, helt naken. 

Action The Man er sterk lyrisk, og fremfor å lene seg på repetisjon, skriver han like gjerne lange, innviklede vers. 
Låtene er komplekse konstruksjoner, men de enkleste strofene er ofte er de beste, som på «Fest»: 
«Hver dag er en fest med deg / Du er mitt rusproblem». 

«Ka e dette?» med ObiJan og Wandlade$h er et annet høydepunkt, som på det beste vis smelter sammen Fjorden Baby! 
-medlemmenes utflippede stil og Action The Mans skarpe vers. 
Synth møter reggae. 
Det gjør han like naturlig som fortolkningen av gangsterrap; på «Gangsta Ting». 
Låten er nesten like mye pastisj som hommage til sjangeren. 
Den er hypnotisk og hardtslående. 
Noe av denne estetikken tar han med seg videre på «Svarte Penger», denne gangen i fullt alvor. 

«Altfor Go Form» er liksom en oppsamling av og bekreftelse på hvor mange sinnsstemninger og stilarter Action The Man behersker. 
Han er en av landets mest allsidige rappere. 
