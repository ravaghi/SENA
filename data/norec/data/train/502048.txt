Auroras lydkatastrofe
Stakkars Aurora under slike lydforhold. 

Det kunne ha vært en fantastisk opplevelse under Uken 2018 torsdag kveld. 
Vår lokale verdensstjerne Aurora er på hjemmebesøk og synger fremdeles som en gudinne. 
Med seg på laget har hun sitt faste band av dyktige musikere. 
Lys og scenedekorasjon er på høyt nivå. 
Mannen som styrer lyden hører med blant landets beste. 

Dessverre blir det en liten katastrofe. 
Årsaken er enkel og heter denne kvelden OBOS-teltet. 
Det fungerer som en hangar og låter deretter. 
En hangar fungerer utmerket til å parkere fly i. 
Er heller ikke verst dersom du arrangerer EDM-party og meningen er å få blåst ut ører og hjerne med bassfylte diskodunk. 

Men med ørten meter opp til telttaket, asfaltdekke og knapt en tredjedels full sal, blir resultatet romklang. 
Enorme mengder romklang. 
Noe som fører til at alle detaljer forsvinner i en lydgrøt. 
Du aner at det som kommer fra scenen sannsynligvis er riktig bra, men klarer likevel ikke å la deg begeistre. 
Det eneste stedet det er noenlunde akseptabel lyd, er like utenfor inngangen. 
Der slipper du den evinnelige romklangen. 
Problemet er bare at det regner. 

Det er et lite år siden Aurora sist var i Bergen under Bergenfest. 
Tiden har vært benyttet til å turnere rundt om i verden og arbeide med nytt materiale. 
Noe som forhåpentlig vil resultere i noen singler og et nytt album i løpet av året. 
Det begynner nemlig snart å bli to år siden forrige singleutgivelse. 

En stor del – minst halvparten av settet – består derfor av nye låter. 
Nå er det strengt tatt ikke rettferdig å gi noen bedømmelse av disse under de rådende forhold, men det må likevel sies at de gir godt håp for karrieren fremover. 
Og det gamle stoffet har på ingen måte mistet sin aktualitet. 
Aurora er fremdeles et fyrverkeri på scenen. 
Hopper, danser og spretter omkring. 
Like håpløst sjarmerende og ubehjelpelig når hun skal si noe mellom sangene. 
Enten det dreier seg om egg til frokost, å gratulere jentene i salen med 8. mars eller det å glemme hva hun egentlig skulle si. 

En konsert i Nidarosdomen sent i høst viste helt nye sider ved Aurora. 
Basert på NRK-programmet fra konserten, kan hun trygt se de nærmeste årene trygt i møte. 
Om det nye stoffet ikke skulle slå til, kan hun bare reise rundt i landets konserthus i tiden før jul. 
Både Sissel og Kurt Nilsen ville fått sterk konkurranse. 

Torsdagens forestilling bør strengt tatt glemmes snarest mulig. 
Mens vi ser frem til neste skikkelige konsert i løpet av våren eller sommeren. 
Dette var nemlig ikke artisten Aurora som vi elsker å høre henne, men en konsertkatastrofe i en telthangar. 
