Ringen sluttes på Styles
Verdig farvel med Poirot. 

Eventyret om Hercule Poirot begynte på herregården Styles for snart 100 år siden, og det var her Agatha Christie valgte å la teppet falle for den belgiske detektivens siste forestilling, i boken «Teppet faller». 
Den kom ut i 1975, bare måneder før krimdronningen selv døde. 

Poirot var ikke bare den siste, men også den første hovedpersonen til Christie. 
Han dukket opp allerede i debut­romanen hennes. 
«Styles-­mysteriet» kom på norsk fire år etter utgivelsen. 
Siden har den belgiske detektiven vært en del av den norske krimsjelen — først som hovedperson i 33 romaner og over 50 noveller, deretter i forskjellige filmatiseringer. 
Og selv om både Albert Finney og Peter Ustinov har gitt liv til den belgiske detektiven med mustasjen og det eggformede hodet, er det David Suchet som er og blir Poirot for det TV-seende publikum. 

Hele 70 TV-episoder er det blitt før teppet går ned og selv om Poirot er blitt gammel og syk, og har problemer med å bevege seg, har han fortsatt sine «små grå» i behold. 
Og han vet å bruke dem. 

NRK sender fire episoder på rad fra skjærtorsdag. 
Til sammen opp­summerer de Poirots mangfoldige virke. 
I «De fire store» står verden på randen av krig, det fryktes at et terrornettverk står bak og trekker i trådene. 
Langfredag sendes «The Labours of Hercules» der må Poirot til fjells for å løse et kunsttyveri, mens vi påskeaften er tilbake i et klassisk britisk overklassemiljø i «Dead Man’s Folly». 
Her får vi også et gjensyn med krimforfatteren Ariadne Oliver i Zoë Wanamakers skikkelse. 

Og så, på første påskedag tar vi farvel med Poirot for godt. 
Det blir en verdig avskjed. 
Her samles trådene fra et langt liv som detektiv. 
Poirot tilkaller sin gamle våpenbror, kaptein Hastings, til et siste oppdrag før teppet faller. 

«Det har vært gode dager», er Poirots siste replikk. 
Det er ikke vanskelig å slutte seg til. 
Det har vært mange gode TV-kvelder i selskap med den belgiske mesterhjernen. 
Her etter blir det bare repriser. 

«Poirot»: 
Fire frittstående episoder. 
NRK1 skjærtorsdag, langfredag, påskeaften og første påskedag. 
