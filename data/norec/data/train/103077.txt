Spillanmeldelse:«Insanely Twisted Shadow Planet» 

(VG Nett) 
«Pixeljunk Shooter» møter «Metroid» i det herlige Xbox Live Arcade-spillet «Insanely Twisted Shadow Planet». 

«Summer of Arcade»-kampanjen på Xbox Live Arcade har nå etablert seg som en årlig godtepose for alle som er glad i kvalitetsspill fra eksperimentelle indie-utviklere. 

I 2008 fikk du «Braid» og «Castle Crashers», året etter kom «Trials HD» og «Shadow Complex» og i fjor stjal «Limbo» mange spillhjerter. 
For å nevne noen av høydepunktene. 

Årets lineup har allerede imponert med «Bastion» og «From Dust». 
Nå toppes det med det fantastiske «Insanely Twisted Shadow Planet». 

Her får du et 2D-skytespill hvor du styrer et lite romskip gjennom ufattelig lekre sci-fi-miljøer. 
Fiender skal skytes, miljøbaserte puzzles skal løses (ved hjelp av en herlig bunke med kreative redskaper) og hver eneste krik og krok skal utforskes. 

Du får stadig tilgang til nye gjenstander, våpen og oppgraderinger, og bruker disse til å vende tilbake til områder som tidligere ikke var tilgjengelige. 
Her er likhetene med «Metroid»-serien åpenbar. 

Like opplagt er fellestrekkene med PS3-favoritten «Pixeljunk Shooter» - utviklerne har til og med på utrolig sjarmerende vis utformet en av plantene i spillet etter de vinkende gruvearbeiderne. 

Men utviklerne har allikevel på mesterlig vis snekret sammen en opplevelse som føles frisk og unik. 
Engasjerende oppgaver, kreative utfordringer, et herlig lydbilde (med musikk av Dimmu Borgir!) og en nydelig visuell stil gjør «Insanely Twisted Shadow Planet» til en glimrende spillopplevelse. 

PS: Kun tilgjengelig for nedlasting på Xbox Live Arcade. 

INSANELY TWISTED SHADOW PLANET Plattform: 
Xbox 360 Genre: 
Action Alder: 
7 Utvikler: 
Shadow Planet Productions Utgiver: 
Microsoft 
Mer info 
