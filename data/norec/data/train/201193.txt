Need for Speed: Underground
Du racer ikke bare for å vinne, men også for å få klistremerker på bilen din. 
Styling av gatebiler har aldri vært så gøy som i dette spillet, men et par elementer er alt for ensformige. 

Electronic Arts viste mange spill på årets E3-messe, men det var spesielt to som imponerte oss mest - disse var SSX3 og Need for Speed: Underground. 
SSX3 har allerede innfridd alle våre forventinger, men spørsmålet er nå om det ferskeste spillet i denne etter hvert ganske lange racingserien er like bra som vi håper på. 

LES OGSÅ: 

Underground tar for seg et helt annet tema enn de tidligere Need for Speed-spillene. 
Vi har rømt fra politiet i Hot Pursuit, og prøvekjørt klassiske Porsche-modeller i Porsche Unleashed, men denne gangen er det felger, neonlys og NOS som gjelder, for nå entrer vi en nattlig verden av ulovlig gateracing. 

Hvor er Vin Diesel? 

Interessen for gateracing og modifiserte importbiler eksploderte etter Fast and the Furious-filmene, og det er denne trenden NFS: 
Undergroound nå kaster seg på. 
Og det gjør spillet med glans, selv om det er en del elementer vi ikke er fornøyd med. 

I NFS: 
Underground skal du gjøre karriere som en streetracer. 
Du er en nybegynner, og målet er å få respekt i miljøet og samtidig bygge den feteste bilen. 
Oppgraderinger og spesielt styling av bilen din er hovedfokuset i spillet, og det er også det mest interessante elementet i hele spillet. 

Hoveddelen av spillet foregår i Go Underground-moduset, der du får servert utfordringer av diverse personligheter i gatebilmiljøet. 
Det er flere forskjellige måter du kommer til å kappkjøre på. 
Du har selvsagt vanlig racing, der du stiller mot tre andre førere, og det gjelder å komme først. 
Dessuten kommer du til å kjøre dragrace (kanskje det kuleste elementet i NFS: U), som handler om å kjøre rett frem og du må konsentrere deg om å skifte gir og eventuelt gi litt ekstra fart med nitro-innsprøytning. 
Og til slutt drift, der målet er å sladde rundt på en speilglatt bane med mest mulig stil. 
Du vil få stadig nye varianter av disse kjøremodusene, og hver gang du vinner, tjener du penger. 
Disse pengene brukes til å style bilen din, men dette kommer vi tilbake til. 
Det er alt i alt 111 utfordringer du må gjennom, noe som resulterer i et ganske langvarig spill. 

Stil er konge 

Bilutvalget er ikke verdens største, og modellene er tro til gatebilmiljøet, altså først og fremst japanske, og noen europeiske biler. 
Men hvem bryr seg om utvalget når du kan til de grader personliggjøre doningen din? 
Stylingen er uten tvil det kuleste aspektet ved Need for Speed: Underground, og du kan velge mellom et uttall diverse felger, spoilere, klistremerker, vinyl, neonlys og farger å sette på bilen din, alt for å tiltrekke seg mest mulig oppmerksomhet. 
Harry, ja, men nesten vanedannende. 

I tillegg til å fikse på utseendet, kan du selvsagt også oppgradere de tekniske delene av bilen. 
Bedre motor, bremser, fjæringer, nitro og redusert vekt, alt dette bidrar til bedre fart og ytelse. 
Vi er imidlertid litt skuffet over tuning-elementet, for her er mulighetene mye mer begrenset. 
Du kan style så mye hjertet ditt begjærer, men motoroppgraderingene blir automatisk installert når du låser dem opp, og du kan ikke påvirke noe særlig med hensyn til hva du faktisk monterer og hva det gjør. 
Rett og slett, når du har vunnet et visst antall løp låses en bedre chip opp og den får du sette inn i bilen. 
Greit, det er ikke Gran Turismo, og vi krever ikke å kunne justere på hver skrue i bilen, men det hadde vært kult å hatt litt mer kontroll. 

Men det viktigste er jo at bilen går fortere, og fart får du nok av i NFS: 
U. Når du suser gjennom gatene i byen spillet foregår i, kommer du til å være vitne til noen av de mest sinnsyke fartseffektene vi noensinne har sett i et spill. 
Både lyden og bildet blir påvirket av farten din, og i tillegg er underlaget som regel såpass glatt at du vil slite med å holde bilen på asfalten. 
Resultatet er en virkelig imponerende opplevelse. 

Alle løpene foregår kun om natten, men det er fremdeles en del trafikk i bygatene - og den må du naturligvis unngå. 
Banene har også mange snarveier, og du får stilpoeng for å bruke de, samt for å unngå krasj med uskyldige biler og utføre sladdetriks. 
Det at hele spillet foregår i mørket synes vi likevel blir litt ensformig. 
Vi vet selvsagt at ulovlige gatebilløp skjer om natten, men for variasjonens skyld hadde vi likt å sett i alle fall noen løp foregå om dagen. 
Dessuten blir banene også meget ensformige. 
Svært mange av løpene foregår rett og slett på samme bane med diverse variasjoner og annerledes ruter, og vi ble etter hvert ganske lei av å se de samme skiltene og gatehjørnene. 

Utrolig grafikk 

Den grafiske siden av Need for Speed: Underground imponerer voldsomt. 
De nevnte spesialeffektene som skal gi økt fartsfølelse er fantastiske, det er bare helt utrolig fett å trykke på nitroknappen og se omgivelsene gradvis bli vasket ut. 
Dessuten er bygatene helt nydelige, med neonskilt over alt og skinnende, våt asfalt. 
Bilene er perfekt modellert og blir selvsagt bare penere jo mer du modifiserer dem. 
Det eneste negative er at det er synlig hakking i PS2-versjonen, noe som tyder på at maskinen blir presset til det ytterste her. 

Lyden er like tøff som grafikken, og EA Trax har nok en gang hentet inn blant annet Petey Pablo og Mystikal for å lage eksklusive låter. 
Ellers koser vi oss med Lil Jon, T.I og diverse andre rock- og hiphop-artister. 

Need for Speed: 
Underground er blitt et ekstremt stilig og flashy gatebil-spill, som får oss til å føle oss som en del av det ulovlige miljøet. 
Men all den stilen har sin pris, og som bilspill er NFS: 
U for lite variert. 
Tuningen er for overfladisk til å gi ekte dybde, mens banene er for ensformige for arcadeentusiaster, så Underground faller litt i mellom de realistsiske og de useriøse spillene. 
Men for all del, vi synes NFS: 
U er utrolig kult, og vil fortsette å kose oss med spillet en god stund fremover. 
Det vil du også gjøre, bare ikke orvent deg årets racer, for det er et annet spill som stikker av med denne tittelen. 

Need for Speed: Underground finnes også på PC, XBox og GameCube. 
PS2 og PC har også onlinemuligheter. 
