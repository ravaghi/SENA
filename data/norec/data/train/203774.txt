Godt med bass, vanntett og … discolys!
Partyhøyttaleren med stor P? 

Sony har lenge hatt for tradisjon å lage gode lydprodukter, og på hodetelefonfronten står selskapet bak det vi mener er årets beste hodetelefoner – WH-1000XM3, som fikk en velfortjent sekser på terningen vår tidligere i høst. 

Denne gangen går turen til Bluetooth-høyttaleren XB31, som da er en direkte oppfølger til fjorårets XB30; også det en høyttaler som fikk god kritikk her på Dinside. 

To viktige oppgraderinger 

Forgjengeren er fortsatt i salg i norske butikker, men prisforskjellen er bare et par hundrelapper. 
XB31, altså den nye modellen, koster 1.390 kroner og konkurrerer da prismessig med høyttalere som Ultimate Ears Boom 3, som vi også har inne til test. 

Årets utgave byr spesielt på to velkomne nyheter: 
Den er nå IP67-sertifisert, som betyr at den tåler å bli mistet i bassenget (forgjengeren tålte regn), og minst like gledelig – at Sony endelig har gått for en standardisert ladeløsning i form av micro USB. 
Der hadde forgjengeren en egen lader som du da alltid måtte huske å ha med på tur. 

I 2018 hadde vi dog ønsket oss en USB-C-plugg, siden det nå er blitt en ganske standard lademåte både for mobiltelefoner og bærbare PC-er. 
Ja, til og med de nye iPadene kommer nå med USB-C. 

Ikke like gode knapper 

At Sony nå har gjort høyttaleren vanntett, betyr også at de har endret utforming på betjeningsknappene. 
Der forrige utgave hadde store, tydelige knapper spredt ut langs oversiden av høyttaleren, er knappene på XB31 færre, mindre, tettere og bak et gummibelegg som gir svakere følbar respons. 

Betjeningsmessig holder vi en knapp på forgjengeren, særlig siden ting som Extra Bass-funksjonen nå ikke har en egen knapp, men aktiveres og deaktiveres ved å holde to knapper inne (pause og minus-knappen). 

Eller ved å bruke appen – der finner du også mulighet til å aktivere «Live sound»-funksjonen som åpner lydbildet vesentlig, og som i våre ører stort sett låter bedre, i hvert fall på middels volum. 
Det er nesten merkelig at denne ikke er på som standard. 

Vi synes også Sony kunne ha valgt litt større steg når man øker og minker volumet. 
Om vi telte riktig, tok det 48 minustrykk å gå fra fullt volum til null volum, og også når du holder knappen inne endres lydvolumet sakte. 

Batteritiden er for øvrig oppgitt til 24 timer – dette er typisk ved 50 prosent volum, som holder fint til vanlig innendørsbruk når du ikke har fest. 
På høyt festvolum må du regne med at batteritiden halveres og vel så det. 
Uansett er dette veldig gode tall. 

Lyd og lys 

Forgjengeren er sendt tilbake for lengst, så vi får ikke hørt disse to side om side, men lydkvalitetsmessig er nok de to ganske like. 
Høyttaleren består av de samme elementene som før og kabinettet har omtrentlig samme størrelse (bortsett fra at XB31 veier noen gram mindre). 

Det betyr at du fortsatt får ganske god og punchy lyd fra XB31, med et ekstra fokus på bassen, i hvert fall om du har «Extra Bass» aktivert. 
Den liker vi å ha på, siden Sony justerer mengden ekstra bass omvendt proporsjonalt med volumet - på høyere volum er det liten forskjell på å ha den av og på, men det gir litt ekstra fylde på lavere volum. 

Med extra bass-funksjonen egner den seg definitivt best til hipop, pop, dansemusikk og lignende, der øvre mellomtone og diskant må vike litt for de lavere frekvensene, men den nye live-modusen løfter de lysere frekvensene og åpner lydbildet langt mer og gir en veldig god klang, som gjør XB31 til en god allroundhøyttaler. 

Vel å merke blir det litt stilling frem og tilbake i appen – noen ganger låter live-innstillingen best, mens vi andre ganger gjerne tar til takke med standardinnstillingen. 
Og vi skulle gjerne ha sett at SongPal-appen hadde vært litt mer elegant laget i så måte. 

Discolysene kan slås av og på med en knapp bak lokket på baksiden, men hvordan de oppfører seg må du styre i Sonys SongPal-app, der du kan velge mellom ulike farger og innstillinger. 
Rave-innstillingen, for eksempel, prøver så godt den kan å matche takten i musikken med forskjellige farger, strobelys og så videre, mens du godt kan få lysene til konstant å lyse i samme farge, eller med glidende overganger mellom dem. 

Flere samtidig 

Sony-høyttalerne kan også kobles trådløst sammen med flere andre høyttalere i Sonys XB-serie slik at du kan spille fra flere av dem samtidig via den såkalte «wireless party chain»-modusen. 
Dette gjelder i praksis fra XB20 og oppover. 

En annen modus, speaker add, lar deg sette opp to slike høyttalere til enten å spille samme lyd eller i stereo. 

Begge deler kan enten settes opp via SongPal-appen, eller via knapper bak gummidekselet på baksiden. 
Høyttaleren støtter for øvrig lydoverføring via LDAC (høyere bitrate enn tradisjonell Bluetooth-avspilling) og har ganske lav forsinkelse om du ser film. 

Ja, og så kan du aktivere en party booster-modus som lar deg spille «trommer» ved å slå på ulike kanter av høyttaleren. 
Vi synes ikke kvaliteten på samplene som spilles av er allverden, og det hele er lite responsivt og mer en gimmick enn reell moro. 

Konklusjon 

Vi synes Sony greit forsvarer å bruke et par hundrelapper ekstra på nykomlingen (for øvrig 300 kroner mindre enn XB30 da den ble lansert), som nå er bedre tettet mot vann og støv og dessuten lades opp med en standardisert kabel. 

Høyttaleren har også blitt noen gram lettere enn sin forgjenger, og om du først lar deg friste av diskolys, er det nå mer av dem, både målt i antall centimeter og i lysstyrke. 

Velkommen er også den nye «live sound»-modusen, der lydbildet åpnes og det blir mer detaljer i de høyre frekvensene, og Sony leverer varene lydmessig med god fylde og trøkk fra en såpass liten høyttaler. 

Men XB31 er ikke bedre på alt - spesielt synes vi XB30 hadde mer hendige knapper med tanke på betjeningen, men det er tydeligvis prisen man må betale for å få en vanntett høyttaler. 
Ja, og 200 kroner ekstra, da. 
Men prismessig synes vi Sony byr på svært mye for pengene denne gangen, og med det ruller vi en sterk femmer. 

PS! XB31 har også en storebror i XB41, som koster tett oppunder 2.000 kroner. 

PPS! 
Både Power og Elkjøp har denne på black friday-tilbud, så om du leser denne på publiseringsdagen kan du gjøre et ordentlig røverkjøp. 
