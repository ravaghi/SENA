Poing:«Giants of Jazz» 

(Royal Records) 

Lett spastisk, skisseaktig og på sitt vis suverent fra Poing og unge komponister. 

For den som kunne bli villedet: 
«Giants of Jazz» er ingen jazzplate. 
En del frenetisk bebop spøker i bakgrunnen, men trioen Poing leverer hardcore samtidsmusikk. 
Den er tidvis poetisk, men mest rå og rett på sak - fra Maja Solveig Kjelstrup Ratkjes «essensial extensions» via Eivind Buenes skisseaktige «Seven Types of Ambiguity» og Knut Olaf Sundes konsise små satser i «But brother Ass ...» til tittelverket signert Øyvind Torvund. 

Frode Haltli, Rolf-Erik Nystrøm og Håkon Thelin spiller så det griner, henholdsvis akkordeon (trekkspill), saksofon og kontrabass. 
Og de greier å tyne musikantisk liv ut av det meste, også det som bare nesten balanserer mellom det stive og det spastiske. 
Deres egen improvisasjon «Fisk i kjerka» er av de mer organiske kuttene. 
Men som denne tittelen og bonus track videoen signert Nora Wjech vel indikerer, er det aldri lang vei til et skeivt glis på denne liksom unge og sinte utgivelsen. 
