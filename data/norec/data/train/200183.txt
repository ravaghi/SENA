TEST:Lexus GS 450h 

Lexus er av de store premium-aktørene globalt og er på fremmarsj også hos oss. 

343 hestekrefter mot 340? 
Ja, effekttallet fra Lexus GS 450h ligger svært nær BMW ActiveHybrid 5 og det er ikke tilfeldig. 
De to bilene er nære konkurrenter, og BMW ble sist med på leken. 

Mercedes OG BMW-konkurrent 

Lexus-testbilen er nemlig allerede annen generasjon fra merket i klassen for store premium-sedaner med hybriddrift og fjerde generasjon GS. 
Det kan forekomme litt paradoksalt at vi nevner BMW først blant referansene, da Lexus lenge har posisjonert seg nærmere Mercedes i dette segmentet - det vil si med fokus på komfort og luksusfølelse. 
Bilen vi kjørte denne gangen tåler imidlertid sammenligningen med BMW når det gjelder sistnevnte merkes kjennemerke nummer 1: Kjøreglede. 

Når Lexus helt opp her? 
Svaret kommer litt lenger ned. 

LF-design 

Først litt om design og interiør. 
Der forgjengeren kunne beskrives som elegant, men relativt anonym i stilen, kjennetegnes nye GS av en mer markant linjeføring med et nesten aggressivt frontparti som røper modellens mer sportslige ambisjoner. 
Dette gjelder i særlig grad F-Sport-versjonen, som er den vi hadde som testeksemplar. 
Designen er basert på LF-stilen ("Lexus Finesse"), som IS 250 var først ute med som produksjonsbil da den ble lansert i 2005. 

Slappere bak 

Vi er imidlertid enige med flere av kommentatorene som er litt skuffet over at designerne ser ut som om de hadde mistet noe av inspirasjonen da de kom til hekken - denne har etter vår mening et mer anonymt Toyota-preg. 
Allikevel: 
Vi anser dagens generasjon GS - som faktisk ble vist første gang for over et år siden på bilutstillingen i Frankfurt - som harmonisk og sporty i stilen. 
Et godt utgangspunkt. 

Standsmessig interiør 

Enda bedre blir det når man setter seg inn i bilen. 
Luksusfølelsen er påtagelig som seg hør og bør i en bil med et slikt navn. 
Helheten er elegant, men også ryddig og ergonomisk. 
Kvalitetsfølelsen er høy, med forseggjorte detaljer. 
Vårt F-Sport-eksemplar var utstyrt med rødt skinninteriør, men man kan selvsagt velge mer diskret dekor om man ønsker det. 
For vår del syntes vi det kledde bilen godt, og det viktigste er selvsagt hvordan man finner seg til rette i setene og - for førerens del - bak rattet. 

Stor skjerm 

Det bugner av utstyr som gjør livet om bord lettere - vel å merke når man har lært seg betjeningen. 
Multimedia-systemet er utstyrt med en stor og informativ skjerm (12,3 tommer) selv om vi ikke finner grafikken like tidsriktig som i en Audi A6, for eksempel. 
Betjeningen via en slags musepeker kan være irriterende til tider, men viser seg praktisk og gir rask tilgang til relevant informasjon. 

Nok plass 

For det første er bilen blitt merkbart romsligere enn forgjengeren; plassutnyttelsen har kommet seg betraktelig og GS er jo en ganske voksen bil med sine 485 lengdecentimeter (BMW 5: 489). 
Førermiljøet er riktignok designet for å omslutte føreren og dermed er ikke romslighetsfølelsen overdådig foran - man føler seg på en måte i ett med bilen, hvilket ikke alltid er lett å få til i store biler. 
En viss følelse av intimitet hersker altså der fremme, men armslaget og klaring over hodet er det ikke noe å si på. 

Å finne riktig sittestilling er ikke noe problem takket være 18-veis elektrisk regulerbare seter. 

Bakseteplassen er blitt bedre enn før og bagasjerommet er heldigvis også en god del større enn det var på forgjengeren, der batteripakken spiste en god del av plassen - merkbart mer enn hva tilfellet er her. 
Volumet har faktisk økt med 40 prosent og er nå helt akseptabelt med 459 liter. 
Det har delvis å gjøre med at Lexus har plassert batteriene på en smartere måte - disse tar selvsagt fortsatt noe plass under gulvet bak der. 

Et interessant punkt for enkelte: 
Denne hybriden kan faktisk trekke tilhenger - og det opp til 1.500 kilo. 

Oppgradert hybrid 

Drivlinjen minner i hovedkarakteristikken om forgjengerens, i det minste når det gjelder ytelse. 
Men den er oppdatert, og kan kalles annen generasjon av systemet, som heter Lexus Hybrid Drive. 
Forbrenningsmotoren, en bensindrevet V6-motor på 3,5 liter, fungerer nå i henhold til Atkinsons syklus, som blant annet karakteriseres ved at inntaksventilenes åpningstid er forlenget. 
Uten å gå i detalj når det gjelder virkemåte, konstaterer vi at forbruk og utslipp er gått ned. 
Toppeffekten er 343 hestekrefter. 

Lexus GS 450h kan skilte med et forbruk på 0,59 liter per mil og CO2-utslipp begrenset til 137 gram per kilometer. 
For vår del lå vi under "alminnelig" kjøring på rundt 0,7 liter per mil og heller ikke det er dårlig i en stor, tung bil med 343 hestekrefter under panseret! 
Hvordan har så Lexus "fikset" det? 
Jo, ved hjelp av strøm, selvsagt. 

Nok krefter 

Elmotoren kan yte opptil 200 hestekrefter og 275 newtonmeter. 
Dette kan imidlertid ikke bare legges til bensinmotorens ytelse; hva elmotoren kan bidra med avhenger av transmisjonen og fremfor alt av tilgjengelig batterikapasitet og -kraft. 
Lexus sverger for øvrig fortsatt til nikkel metall-hydrid-batteri. 
Kombinert system-effekt er 345 hestekrefter og det oppgis ikke noe samlet dreiemoment, men vi opplever at det er mer enn tilfredsstillende, og det fra stående start. 

CVT... Tja. 

Ytelsene blir deretter: 0-100 skal kunne gå unna på 5,9 sekunder under ideelle forhold - selv brukte vi noe over 6,5 under våre uhøytidelige forsøk under ikke-ideelle forhold... 
Men det er kjapt det også, og fartsøkningen er lineær og kraftfull. 
Dessverre får man ikke sportsbilfølelsen under denne øvelsen - dette henger også sammen med den trinnløse transmisjonen (CVT). 
Vi kaller det ikke girkasse, for det er ingen girkasse i tradisjonell forstand. 
Denne CVT-løsningen er riktignok smidigere og gir mindre "symaskin"-følelse enn i Toyota-hybridene, men vi foretrekker ubetinget BMWs løsning med åttetrinns sportsautomat. 

Sporty komfort 

Kjøreegenskapene er i fremgang i forhold til forrige GS 450h. 
Det betyr ikke at de er direkte sportslige, men de er mer dynamiske og presise og sammenligningen med BMW som vi åpnet med er i større grad blitt relevant når vi ser på det totale produktet. 
Utstyrt med det adaptive understellet og Lexus Dynamic Handling, som inkluderer firehjulsstyring på vår F-Sport-versjon, blir kjøredynamikken riktig så tilfredsstillende - særlig med velgeren på Sport eller Sport +. 
Men i tråd med merket Lexus' grunnfilosofi: 
Komfortabel er denne bilen fremfor alt. 

God luksus-pakke 

Vår konklusjon etter å ha testkjørt Lexus GS 450h er relativt grei: 
I dette smale segmentet fremstår i dag Lexus som teknologileder. 
I tillegg tilbyr de en meget god pakke som inkluderer en kraftfull, men nøysom drivlinje, god kjøredynamikk, meget god komfort, luksus og mye utstyr - det hele til en - riktignok høy - men konkurransedyktig pris. 

Den som ønsker å velge noe annet enn det store flertallet i klassen for store premiumbiler har her en gylden mulighet. 
Og ser vi på de direkte konkurrentene: 
Rimeligere blir det også. 
