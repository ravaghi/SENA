Digital samtidsdans
I denne forestillingen får en knusktørr diskett erotiske dimensjoner gjennom dans 

Er det noen som husker hva en diskett var? 
I mitt minne var de blå og skulle puttes inn i en slisse i datamaskinen. 
Slik kunne man hente fram lagrede data, som vi i dag gjør på minnepinner (snart ute) og i nettskyer. 
Erotiske konnotasjoner hadde denne dingsen i alle fall ikke. 
Disketten i Jo Strømgrens forestilling Viruset er tilført mystiske og erotiske egenskaper. 
Samtidig tar den oss tilbake til tiden da Strømgren for 19 år siden startet sitt eget dansekompani som siden har produsert et stort antall forestillinger som har turnert i mer enn 50 land. 
Fra oppstarten er det mange som vil huske A Dance Tribute to the Art of Football, Norges første fotball-ballett. 
Siden har vi glemt disketten. 
Men vi husker fotballballetten. 
Etter premiere i Praha for ti dager siden, er en ny Strømgren-forestilling i Kristiansand. 
Det handler selvsagt om datavirus. 
Verden er rammet av at en maskin er gått amok og spyr ut virus som ødelegger det meste. 
I en bunker, på et sterkt begrenset gulv, jobber tre menn for å stanse den løpske datamaskinen, en diger innretning med både blinklys og lyd, som bare venter på å få satt inn den rensende disketten. 
Tre menn, nesten uvanlig maskulint fremstilt, utgjør en hovedrolle-trio. 
Den kvinnelige danseren er en såkalt androide, et robot-menneske, og er den feminine kontrasten til de to urmenneskene med svette overkropper, dype stønn, oksebrøl og langt hår like til navlen. 
Tredjemann er han som skal ordne, med et språk som høres ut som islandsk, ispedd både engelsk og portugisisk, oftest ubegripelig men forståelig i sammenhengen. 
I en time kjemper disse fire for å redde verden. 
De danser, de stønner og brøler, og musikken gir sjokkbølger langt ned i tilskuernes underliv, der den veksler mellom senbarokk og tungmetall, tilrettelagt og bearbeidet av blant andre kristiansanderen Lars Årdal sammen med Erik Olav Blæsterdalen. 
Forestillingen er morsom, smått forvirrende og til tider litt rotete. 
Den er flott gjennomført av utøverne, men samtidig sprikende og litt retningsløs. 
Og som tilskuer spør jeg meg selv: 
Burde det være mer enn underholdning? 
I så fall hva? 
Og jeg har ikke noe svar på det. 
