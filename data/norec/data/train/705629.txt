King Krule:Fornøyelig misnøye 

Easy listening, men ikke helt. 
Outsideren er tilbake. 

King Krule: 
"The Ooz" (XL/Playground) 

Det er fire år siden debutalbumet kom ut. 
Mon tro om ikke dette er «den vanskelige andreplaten». 

Riktignok har nå 23 år gamle Archy Marshall skrevet låter blant annet for rapperen Earl Sweatshirt, og han forsøkte uten hell å lage en låt for Frank Ocean. 

Albumet låter som om det har vokst ut fra en sterk misnøye med livsutsiktene generelt og kjærligheten spesielt. 
Denne gangen tar det ikke form som ungdommelig rastløshet, slik som på forgjengeren. 
Mer oppgitthet og små glimt av aggresjon. 

Han pensler ut de små øyeblikkene, av storbyangst mot følelsen av å eie gatene. 
Sene netter og indre demoner: 
In the dead of night I howl/We all have our evils. 

Tittelen «The Ooz» henspiller visstnok på kroppslig guffe, som «oozer» ut. 
Men også guffe i mer overført betydning. 
I tekstene gjør han det stygge skjønt, og motsatt, og han er egentlig en romantiker. 

Det bærende elementet er stemmen hans, som en gang ble sammenlignet med «gråstein i en tørketrommel». 
En dyp baryton, tidvis snerrende, ofte merkelig forførerisk. 

Sjangermessig lar «The Ooz» seg vanskelig plassere. 
Åpneren «Biscuit town» lefler med nittitalls hip hop, mens «The Locomotive» følger opp med en slags jazzete indierock. 

Singelen «Dum Surfer» har en groovy loungelyd, forsterket med saksofoner. 
Og hva med litt sløy bossanova, i «Logos»? 
Crooner-aktige «Lonely Blue»? 

Post-punkete «Emergency blimp» er et kledelig tempobrudd halvveis, sammen med energiske, nesten truende «Half man half shark». 

Hele 19 spor fyller platen. 
Et knippe for mange; flere av låtene er ikke sterke nok i seg selv. 

Men i den timen det tar, er albumet godt selskap i en dunkel belyst bar. 
Det er nesten så det er synd at røykeloven finnes, for platen kler et nikotintungt slør. 

Beste låter: 
«Dum Surfer», «Emergency blimp», «Logos». 
