Ei folkebok om reformasjonen
Vestens historie de siste 500 år er hva denne boka dypest sett handler om, fortalt for folk flest. 

En rekke bøker om Luther og reformasjonen er utkommet i løpet av dette året. 
Anledningen er selvsagt at det i 2017 er 500 år siden Martin Luther ville fremprovosere store forandringer i Den katolske kirke. 
Slik gikk det altså ikke. 
Han ble lyst i bann på grunn av sine påstander, og 1517 ble starten på en gjennomgripende forandring av kristenheten, en oppsplitting som etter hvert ledet til det virvar av ulike kristne konfesjoner som vi har i verden i dag. 

Typisk for denne boka er at den diskuterer om det var de religiøse omveltningene som skapte de politiske endringene i Europa, eller om det var de politiske endringene som skapte den religiøse utviklingen. 

Frank Aarebrot var en stor formidler av sitt fag, statsvitenskap. 
Som valgkommentator og foredragsholder i NRK hadde han en stor tilhengerskare. 
Han døde i høst. 
Denne boka er skrevet sammen med hans yngre kollega Kjetil Evjen. 

De to har statsviterens blikk på historien, også på denne delen av den som ellers oftest blir behandlet som kirkehistorie. 
Men der kirkehistorikeren også vil ha teologiske briller på, har disse to forfatterne i høy grad samfunnsvitenskapelige og ikke minst politiske briller på. 

Leseren lærer ikke mye om Martin Luther. 
Men desto mer lærer man om de prosessene som førte til og skapte reformasjonen på 1500-tallet. 
Og man lærer om konsekvensene på to måter: 
Både hvilke konsekvenser de ulike kirkeretningene fikk for samfunnsutviklingen, og hvordan samfunnsutviklingen fikk følger for kirkelige valg. 

Mange ganger under lesningen minnes jeg om dette med høna og egget, fordi forfatterne trekker linjer som åpner for forskjellige tolkninger. 

Boka trekker de store linjene, og rett som det er møter vi de små detaljene. 
Vi møter andre reformatorer enn Luther, og deres ulike tenkesett. 
Og nær sagt hvert eneste kirkesamfunn som eksisterer i dag blir kommentert. 
Relevante spørsmål for Den norske kirke i dag danner en åpen og utfordrende slutt på boka. 
