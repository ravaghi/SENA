TEST:Acer Aspire Revo 

En ny platform eller bare hype? 
Vi har testet Ion-basert ministasjonær 

Små PCer fascinerer mange, enten de er bærbare eller stasjonære. 
Det er forskjellige grunner til dette, noen praktiske og noen litt geeky. 
At noe er lite og kraftig er fascinerende i seg selv, det gjelder så mangt. 

Samtidig er det mange som kan tenke seg en ekstra PC til et svært begrenset bruksområde, hvor det ikke finnes brunevarer som gjør jobben. 
Stue-PC for avspilling av video og nettilgang er høyt oppe på denne lista. 
Da er det ikke ønskelig med en stor kasse, jo mindre den er jo bedre er det. 
Det er funksjonen som er viktig. 

Men små PCer har ikke hatt den ytelsen som er nødvendig for å fungere i mange sammenhenger. 
Spesielt på bildesiden har det buttet, ved avspilling av HD materiale. 

Nvidias ION-platform er laget for å løse disse problemene, ved å tilby en vesentlig kraftigere grafikkløsning kombinert med en kompakt prosessorplatform - ION. 

Sett det før? 

Noe lignende så vi allerede for en del år siden, da nVidia lanserte brikkesettet nForce i 2006. 
Dette brikkesettet inneholdt en grafikkprosessor som var 10 ganger raskere enn de andre integrerte løsningene, pluss støtte for flerkanals lyd. 
I tillegg var det støtte for lagring, nettverk, USB etc. 

ION tilbyr i grunnen det samme, men tilpasset dagens krav. 
Nå er det snakk om avspilling av HD og støtte for relativt krevende spill. 
Noen optimal spillytelse som kan konkurrere med nVidias entusiastløsninger er det ikke snakk om. 

Atom - ingen bombe 

Prosessoren som er en del av ION-platformen er Intels Atom. 
Dette er en prosessor som er laget med tanke på lavt strømforbruk i små bærbare enheter, men noen kraftpakke snakker vi ikke om. 
Kraftig nok, til visse bruksområder og situasjoner, er vel en grei oppsummering. 

Siden ION ikke er beregnet på bærbare enheter med lang batterilevetid har det blitt bemerket at valget av Atom-prosessoren gjør at platformen blir svakere enn den kunne ha vært, f.eks. med en Celeron i stedet til omtrent samme pris, men med noe høyere strømforbruk. 

Speisifikasjoner 

Maskinen vi har testet kommer fra Acer og heter Aspire Revo. 
Den er en såkalt "engineering sample", altså ikke en serieprodusert enhet. 
Dermed må man ta visse forbehold når det gjelder detaljer i utførelse og kanskje også i ytelse. 
Det kan være forskjeller mellom dette eksemplarer og det endelige produktet, selv om dette ikke er tilsiktet. 

Designet er skjevt og en blanding av rundt og kantete. 
Hvit kant og mørkeblåsider gjør seg, den appellerer til de som liker småteknisk design. 
Om den også passerer nåløyet hos de med mindre sans for synligheten av tekniske dingser vil nok variere. 

I bruk 

Maskinen hadde Windows Vista installert. 
Vi koblet den opp til en 24-tommers skjerm med 1920x1200 oppløsning. 

I generell bruk virker ikke maskinen spesielt rask. 
Åpning av vinduer, oppstart av programmer og bruk av nettleser var som på en treg kontor-PC. 

Dette er den samme opplevelsen vi hadde da vi testet Eee Box og EEE Top, som også har Atom prosessor. 

Windows Vista sin Windows experience viser 3,0. 
Her er det prosessoren som er det klart svakeste ledd, grafikken scorer hele 5,9 (topp), mens disk på 5,2, Gaming grafikk på 4,7 og minne på 4,5 er respektabelt. 

Ytelsen i PcMark05 er på beskjedne 1925, med prosessorytelse på 1381, minne på 2330, grafikk poå 2060 og disk på 4355 

3DMarks ytelsen var på 1300, heller ikke noe å skryte vilt og uhemmet av. 

PCMarks Vantage viste 1357 PCMarks, heller ikke noe som gir en karakterbok man stolt viser fram. 

Men hva med HD-avspilling? 

Det er tydeligvis dette den er laget for, det gikk helt greit! 
Både 720p og 1080p fungerte utmerket. 

Vi testet med filer fra harddisken, det er ingen innebygd optisk leser i Revo. 
Du kan selvsagt koble til en ekstern Blu-ray spiller i eksternt kabinett, men det blir litt merkelig. 
Du må i skrivende stund betale minst 1200 kroner for selve leseren, og så kommer kabinett i tillegg. 
Da er det like greit å kjøpe en frittstående spiller? 

Det er heller ingen egen SPDIF-utgang, du er henvist til HDMI hvis du skal ha ut flerkanals lyd. 

Revo er også svært stillegående. 
Viften bruser ved oppstart, bare for å vise hva den kan, så blir det stille. 
Varmeutviklingen er også marginal. 

Konklusjon? 

Slik vi ser det er ION-platformen en skreddersydd svært billig avspiller for HD-materiale som er lastet ned og ligger et eller annet sted på nettverket hjemme. 

Kjøper du den med Windows Vista får du i tillegg en treg surfemaskin. 
Kjøper du den uten operativsystem og laster ned en lettbent Linux-basert medieavspiller får du en flott boks til å spille av alt slags mediemateriale du har lastet ned fra torrenter. 
