Keri Hilson - «In A Perfect World»
Blodfattig og sjarmløst. 

Hilson er en av mange R&B-artister som lenge har vært i skyggen av andre større stjerner, men tar steget frem i lyset for å prøve seg på egen hånd. 
Hun burde kanskje holdt seg i kulissene. 

Vi ble først kjent med henne på Timbalands landeplage «The Way I Are» i 2007, og i den senere tid har hun flørtet med Lil Wayne på «Turnin' Me On». 
Bra låter, begge to. 
Og det er synd å si det, men Keri burde holde seg til å være den pene jentestemmen. 
Hun synger ikke bra nok, har ikke nok karisma eller nok talent til å underholde oss på egen hånd. 
Og det er synd, for jeg hadde virkelig troen. 

Albumet er sjelløst, og høres ut som noe vi kanskje hadde applaudert i 2007 - da platen i utgangspunktet skulle slippes. 
Mon tro om det er forklaringen? 
Polow Da Don er en god produsent som pleier å treffe, men dette er skivebom, en trist og tom affære. 
I en perfekt verden ville ikke denne platen eksistert. 

ANBEFALTE KJØP: 
«Knock You Down», «Turnin' Me On» 

SILJE LARSEN BORGAN 
