Herlig hyllest til løskatten og katteelskeren
Byen, menneskene og løskattene lever sammen til gjensidig glede i denne lykkepillen av en dokumentarperle fra storbyen Istanbul. 

Kedi 

Sjanger: 
Dokumentar. 
Nasjonalitet: 
Tyrkia 2016. 
Språk: 
Tyrkisk. 
Regi: Ceyda Torun. 
Med: 
Bülent Üstün, Mine Sogut, Elif Nursad Atalay. 
Lengde: 
1 time 19 min. 
Aldersgrense: 
Tillatt for alle. 

Det finnes sikkert intense kattehatere som klager på katteglam, katteavføring og syke dyr også i Istanbul. 
Men du møter dem ikke i dokumentarfilmen «Kedi», som er blitt en superhit på kino i USA. 
Her står løskattene for nærmest ren idyll. 

Sterke personligheter 

Friske, sunne, skamløse og kjærlige. 
Den enkelte gatekattens markante personlighet vises både gjennom visuell dramaturgi og fortellingene fra utvalgte mennesker. 
Selvsagt kattetilbedere, hele gjengen. 
Overraskende mange er menn. 

Istanbul skal ha hundretusenvis av løskatter. 
I «Kedi» følger kamera utvalgte firbente på jakt etter mat, kos og action. 
Høyt og lavt, i ekstreme nærbilder og fugleperspektiv. 
De møter mennesker som er villige til å øse både mat, omsorg og kjærlighet. 
De skildrer hvordan det føles i sjelen å klappe en katt eller at en katt stryker seg mot benet ditt. 
Katten er både sjelesørger og lykkebringer. 

Løven. 
Melkemannen. 
Psykopaten. 
Navnene har løskattene fått med kjærlighet på grunn av sine særtrekk. 
Kattens skamløse, egoistiske særhet, frihet og uavhengighet er egenskaper som blir satt pris på. 

Subjektiv hyllest 

«Kedi» er altså en subjektiv dokumentar med et krystallklart budskap: 
Løskattene er viktige for Istanbuls sjel. 
Vi kan lære mye om livet av kattenaturen. 
Og både katter og katteelskere er herlige vesener. 
Katteelsker eller ei: 
I all idyllen og varmen gatelangs i Istanbuls eksotiske, trange smug sier «Kedi» også noe viktig om de største temaene: livet, døden og kjærligheten. 
Og om hvordan det å lære seg å leve sammen med dem kan blåse liv i både slumrende humor og døende livsglede. 

Og mens du nyter kattene, menneskene og den skjønne byen i «Kedi», er det lett å tro at alt dette er helt sant. 

Andre kinopremierer denne uken: 
