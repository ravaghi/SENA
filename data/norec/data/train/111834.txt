Spillanmeldelse:Avansert Wii-tennis 

(VG Nett) 
EA har ikke laget et tennisspill siden 1994. 
La oss håpe det ikke blir 15 år til neste gang. 

«Wii Sports» viste i 2006 at tennis er en sport som egner seg bra for Nintento Wii. 
«Grand Slam Tennis» gir deg nå en fin ny muligheten til å hamre baller hjemme i stua, alene eller med opptil tre venner. 

I «Grand Slam Tennis» kan du konkurrere i de fire Grand Slam turneringene for å bli kronet til «Grand Slam Champion». 
Dette kan du gjøre enten ved å lage din egen spiller, eller som en av 23 nåværende proffer og tidligere legender. 

Hver spiller har sin egen spillestil. 
For eksempel er Federer en allrounder, mens Sampras er serve- og volley-ekspert. 
Hver spiller kan også ha opp til tre spesielle egenskaper. 
Alt dette fører til en variert og god spillopplevelse. 

Grafikken på Nintendo Wii har aldri vært og kommer aldri til å bli fotorealistisk, men der mange ser begrensninger har EA sett muligheter. 

De har tatt de mest karakteritiske trekkene til hver spiller og utnyttet disse. 
For eksempel har Bjørn Borg sitt klassiske svettebånd og tredagersskjegg, mens Nadal står overdrevent bredbent når han skal motta en serve. 
Dette er herlige detaljer som fører til at man aldri er i tvil om hvem man spiller med eller mot. 

Den beste spillopplevelsen får man når man bare tar i bruk Wii-kontrolleren. 
Spilleren beveger til siden du fører baksvingen din, og for å gå mot eller fra nettet bruker man d-paden. 
De eneste knappene som brukes under spill er A og B for få lob eller drop-skudd. 

Fraværet av målere og slikt er befriende, og fraværet av musikk under kamp pluss rolig kommentering av tennislegenden Pat Cash gjør at man sitter igjen med en følelse av å spille virkelig tennis. 

Dessverre sliter spillet såpass mye med å levere en presis spillbarhet, og det hender at hverken ball eller spiller går dit du vil. 
Disse feilene er innimellom til å leve med, men når de får så store konsekvenser at de koster deg hele kampen blir de til så mye irritasjon at man bare må ta en pause og telle til ti. 

«Grand Slam Tennis» er kompatibelt med Nintendos nye Motion Plus. 
Denne tilleggsmodulen til Wii-kontrolleren skal gjøre styringen mer nøyaktig, og EA har tidligere sagt at alt du gjør skal gjennskapes i spillet i sanntid. 

I teorien vil dette si at om du hever hånden din vil spilleren på skjermen gjøre det samme samtidig. 

Motion Plus gjør at spillet registrerer om man har racketen på høyre eller venstre side av kroppen, men presisjonen økes ikke nevneverdig. 

Den eneste markante forskjellen er at den registrerer bevegelsene i håndleddet. 
Dette gir deg igjen muligheten til å tilføre mer back- eller topspin på ballen ved å rotere håndleddet mot eller fra deg. 
Personlig fikk jeg en herlig og varm følelse innvendig da jeg klarte å skru inn poeng på denne måten, mestringføelsen var stor. 

«Grand Slam Tennis» er et bra spill som tilbyr mange timer med moro, men i løpet av disse timene vil man også oppleve en god del frustrasjon. 
Det som til syvende og sist legger en skygge over spillet er presisjonen, eller rettere sagt mangelen på den. 

«Grand Slam Tennis» er kanskje ikke det spillet som EA lovte oss tidligere i år, men de er på riktig vei. 
Om de bestemmer seg for å fortsette med denne serien er jeg sikker på at de neste utgavene bare vil bli bedre og bedre. 

Om du likte å spille tennis i «Wii Sports», eller har en interesse for idretten, og kan leve med for svak presisjon er dette absolutt et spill for deg. 

Trailer fra Wii-spillet Grand Slam Tennis. 
