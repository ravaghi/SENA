Plantronics BackBeat Fit
Praktiske trådløse løpepropper, men de er ikke for alle. 

Jakten på de perfekte sportsøreproppene tar visst aldri slutt. 
Kombinasjonen av god lyd pluss behagelig og praktisk design er det svært få som har fått til. 
Vår foreløpige favoritt er fortsatt Bose SIE2. 

Kjekt med trådløst 

Men Bose-øreproppene har ledninger, og det er ikke til å stikke under stol at dette kan være fryktelig i veien når man er ute på løpetur. 
Jeg ender selv ofte opp med å surre kabelen rundt armen. 

Trådløse ørepropper fremstår i så måte som en langt bedre løsning. 
Men de vi har vært borti hittil, har ikke vunnet oss helt over. 
Som oftest er de for store og vonde å ha på seg, og lyden er gjerne heller ikke all verden. 

Som skapt for trening 

Plantronics BackBeat 
Fit er laget med nettopp den problemstillingen i tankene, og har mange kjekke egenskaper som gjør dem ideell til trening, både ute og inne. 

Det er fleksibelt, altså bøyelig. 

Det er svette- og vannavvisende. 

Det er refleksbelagt. 

Det har innebygd mikrofon og kan også brukes til å ta imot samtaler. 

Det følger med et armfeste med plass til mobilen. 

Veiledende utsalgspris på BackBeat Fit var 1.295 kroner ved lansering, men på Prisjakt kan vi se at den nå er mulig å få kjøpt for rundt 900 kroner. 
Det er en mer passende pris i våre øyne. 

Én størrelse passer alle 

BackBeat 
Fit ser kule ut, og kan være behagelige å ha på seg. 

Øreproppene er trådløse, men er likevel festet sammen med et fleksibelt gummibånd som skal plasseres over ørene og bak hodet. 
Båndet er imidlertid ikke justerbart, så her er det «one size fits all» som gjelder. 

For min del ble det i største laget, og jeg opplevde at båndet hoppet ganske mye opp og ned når jeg jogget med en overdel med høy hals. 

Selve ørepluggene kommer også bare i én størrelse. 
Det følger ikke med ekstra silikontupper. 
De sitter i øret som vanlige ørepropper, og årsaken til det skal være at du fremdeles skal kunne høre støy fra omgivelsene når du er utendørs. 

De er relativt enkle å feste på øret, men proppene er av hard gummi, og etter en stund begynner det å gjøre litt vondt - litt den samme smerten du får fra trange briller/solbriller som klemmer bak øret. 
Men igjen kan dette oppleves svært individuelt. 

Er også handsfree 

Plantronics er kanskje mest kjent for sine handsfree-løsninger, og da er det bare naturlig at BackBeat Fit også kan brukes til å ringe med. 
På hver propp sitter det knapper for å styre musikk og håndtere anrop. 

Høyre ørepropp har en større svarknapp og en liten knapp for strøm/Bluetooth-paring. 
Her finnes også en mikro-USB-inngang skjult under en liten gummiplugg. 
Venstre ørepropp har en kontrollknapp som kan brukes til å styre musikken og volum. 

Knappene er ganske enkle å bruke når du først blir vant til dem. 
De er ikke veldig store, så det gjelder å holde tunga rett i munnen; på en løpetur har i hvert fall jeg nok med å konsentrere meg om løpingen. 

For min del har jeg ikke akkurat behov for å snakke med noen når jeg løper, men handsfree-funksjonen er det lite å utsette på, og samtalekvaliteten er fin i begge ender. 

God batteritid 

Hodetelefonene kommuniserer med mobilen via Bluetooth, og oppkobling er raskt og enkelt. 
Batteritiden er oppgitt til åtte timer, med 14 dager standby. 

Plantronics har også bygd inn en dvalemodus kalt DeepSleep, som skal holde hodetelefonene oppladet i opptil seks måneder. 
Om det er tilfelle, har vi ikke rukket å teste. 
Vi opplever batteritiden uansett som god, og mer enn nok til en ukes trening. 

Hvor er bassen? 

Hva gjelder lydkvalitet, synes vi den er helt grei. 
Du kjøper imidlertid ikke disse proppene for bassens skyld. 
Det er lite trøkk, omtrent som vi ofte opplever i de aller billigste øreproppene. 
Lyden ellers er klar og fin. 

Proppene er som nevnt laget for å ikke isolere lyd ute, og det er på både godt og vondt. 

Konklusjon 

Vi hadde på forhånd store forventninger til Plantronics BackBeat Fit, for på papiret fremstår de som de perfekte trådløse sportsøreproppene. 

For noen vil de også være midt i blinken, men vi opplevde flere små irritasjoner hva komfort angår, og så var det jo dette med bassen. 
Begge deler gjør at de ikke når helt opp, men så spørs det jo hva som er viktigst for deg. 
Kanskje det praktiske betyr mer? 
For det er de unektelig! 

Plantronics BackBeat Fit 
