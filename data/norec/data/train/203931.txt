Ytelseskonge fra Lenovo
Den kraftigste 2-i-1-maskinen vi har testet til dags dato, og den imponerer nesten like mye på batteritesten. 

Denne høsten har vi testet en rekke PC-er som har gjort meget godt inntrykk på oss i redaksjonen, og vi har delt ut flere anbefalt-stempler, sist til HP Spectre 13 og noen uker tidligere var det Huawei Matebook X som fikk utmerkelsen. 

Denne gangen har turen kommet til Lenovo Yoga 920, som også får det gjeve stempelet. 
Dette er rett og slett et råskinn av en 2-i-1-PC. 

Dette er for øvrig den siste PC-en vi rekker å teste i år, og da gjenstår bare kåringen av årets beste PC-er i en egen artikkel mot midten av måneden. 

Tredje generasjon Yoga 900 

Men først altså: 
Testen av 2-i-1-modellen Yoga 920. 
Dette er tredje generasjon i 900-serien, tidligere har vi testet Yoga 900s og 910 - begge scoret meget bra og fikk høye terningkast. 
Derfor var også forventningene våre store før møtet med det siste tilskuddet i serien. 

2-i-1 betyr at PC-en med enkle håndgrep kan gjøres om til et nettbrett. 
Her kan skjermen skyves bakover til den går helt rundt, og dekker baksiden av PC-en. 
Da blir samtidig tastaturet låst, og du kan bruke skjermen til å gjøre notater på og styre apper og funksjoner med fingertuppene eller den medfølgende pennen. 

Hel ved, innerst til ytterst 

PC-en har et solid chassis av lys grå, børstet aluminium både på utsiden og innsiden, og virker i det hele tatt meget solid. 
920 både ser ut og føles som et premiumprodukt. 

Den er litt bredere enn konkurrenten HP Spectre X360, men så er også skjermen 13,9 tommer mot 13,3 tommer på HP-en. 
Vektnåla stopper på 1366 gram, som er omtrent som forventet - og bare 66 gram mer enn HP-en. 
Det er ikke tilfeldig at vi velger å sammenligne mot den, det er to meget sammenlignbare modeller som kjemper om de samme kjøperne. 

Hengselet mellom skjerm og tastaturdel har en mekanikk som kan minne om en klokkelenke, og skal ifølge produsenten tåle svært mye belastning. 
Uansett vinkel på skjermen, sørger den for at den står der, dønn stabilt. 
Dette virker mer helsveist enn de to enkeltleddene på X360, som kan sige litt når åpningen blir større enn 135 grader. 

Vi liker også at luftinnsug og -utblåsing skjer i dette skjermleddet. 
Intet innsug på undersiden altså, og dermed er maskinen mer fang-vennlig enn X360. 

I fronten, under tastaturdelen, sitter et par høyttalere merket JBL. 
De låter greit, lyden fremstår som ganske balansert - men vi savner litt mer fylde til musikk og film. 
Så tynne PC-er er imidlertid sjelden særlig bassterke. 
Opplevelsen er omtrent som på X360. 

Vi kunne også tenkt oss knapper for lydjustering på siden. 
Det er vanlig på mange 2-i-1-maskiner, også X360 har dette, og er hendig når du jobber i nettbrettmodus, men mangelen er ikke noe stort ankepunkt. 

Dette er nytt 

Mye er likt som på forgjengeren, og målene på maskinen ser også ut til å være de samme (323 × 13,95 × 223,5 mm). 

Men Lenovo har gjort et par viktige, ytre endringer. 
Den første er at de har plassert webkameraet over skjermen igjen, etter et litt mislykket forsøk på plassering under skjermen på 910. 

Den andre endringen er på tastaturet, der høyre shift-tast er gjort bredere, og pil opp er nå plassert under denne, ikke til venstre for den, slik det var tidligere. 
Endringen skal ha kommet etter at mange har gitt tilbakemelding om at gammel plassering var problematisk. 

USB-C med full pupp 

Maskinen har fortsatt to USB-C-porter til venstre og en klassisk USB-A-port (3.0) til høyre. 
Her er også en analog minijack inn/utgang. 
Men nytt er at de to USB-C-portene nå støtter de aller høyeste hastighetene (USB 3.1 gen 2) samt Thunderbolt 3. 

Det betyr for eksempel at du kan koble PC-en til en ekstern 4K-skjerm og nyte 60 oppdateringer i sekundet, for eksempel. 
Du kan også lade PC-en gjennom begge de to portene, på forgjengeren kunne du kun gjøre det via den ene. 

Og når vi først er inne på lading: 
Den nye strømforsyningen sørger for å lade batteriet vesentlig raskere enn på forgjengeren. 
I løpet av én time når batteriet 73 prosent kapasitet, der forgjengeren stoppet på 44. 
Det er en markant forbedring! 
På Spectre X360 nådde indikatoren 70 prosent på en time. 

God skjerm med fornuftig oppløsning 

Den berøringsfølsomme skjermen måler altså 13,9 tommer og har et IPS-panel som sørger for gode innsynsvinkler uten farge/ kontrastfeil. 
Kontrasten holder seg litt bedre fra sidene enn på X360, da sistnevnte har et ekstra filter i LCD-konstruksjonen. 
Lysstyrken er også meget god. 

Oppløsningen på vårt testeksemplar er 1920 x 1080 piksler (full HD), som vi mener er tilstrekkelig for de aller fleste av oss. 
Modellen fås også med 4K-skjerm, hvis du skulle ha behov for det. 
En av konfigurasjonene er til og med billigere enn vårt testeksemplar, men da må du leve med halvparten så mye minne og halvparten så stor SSD. 

Bredde:høyde-forholdet er altså 16:9. 
I det siste har vi sett en del eksempler på skjermer på premium-modeller med 3:2-forhold, som gir mer plass i høyden, deriblant Huawei Matebook X og Microsoft Surface Laptop. 
I våre øyne er det et pluss, men enn så lenge sverger Lenovo til klassisk 16:9. 

Det blanke kontrastbelegget gjør at du må leve med en del gjenskinn, noe som kan være et ankepunkt i vanskelige lysforhold. 
Dette er imidlertid noe som gjelder de aller fleste berøringsfølsomme skjermer. 

Det følger med en presis penn til tegning, notater og lignende. 
Denne har mer enn 4000 trykkpunkter, og fungerer bra. 
Du må imidlertid leve med en ørliten forsinkelse på opptegningene, spesielt hvis du skriver fort, så litt tilvenning må du regne med. 

Premium-tastatur 

Tastaturet er typisk Lenovo, med avrundede taster i bunnen. 
Svikten på midten, som ofte har forfulgt de billigste modellene, er totalt fraværende på Yoga 920. 
Tastene er faste og responsive, og avgir minimalt med lyd under bruk. 
Det innbyr til lange skriveøkter. 
Baklyset skrur du enkelt på og av med et tastetrykk. 

Vi liker dette tastaturet litt bedre enn på X360. 
Årsaken er at enter-tasten her går over to rader og er dermed enklere å treffe. 
Den andre er at plasseringen av tasten med hake-tegnene er plassert mer logisk sett i forhold til vanlige tastaturer. 

Mot høyre sitter en fingeravtrykkleser, som brukes til å logge raskt på PC-en gjennom en funksjon kalt Windows Hello. 
Etterhvert er det også ventet at det vil komme betalingsløsninger og nettsteder som også støtter innlogging via dette feltet. 
På X360 var denne plassert på siden. 

Pekeplaten er passe stor, med integrerte felter for venstre/høyreklikk. 
Den er presis og behagelig å bruke, også flerberøringer går silkemykt. 
Greit å vite dersom du ikke er tilhenger av å berøre skjermen direkte når du er i PC-modus. 

Kraftig forbedret ytelse - beste vi har målt i klassen 

Så langt har vi snakket mest om de ytre detaljene, men det er kanskje på innsiden de største forbedringene ligger. 
PC-en er nemlig utstyrt med en Intel Core i7-8550U-prosessor, fra Intels ferske 8. generasjon ULV-serie. 
Vårt testeksemplar er utrustet med 16 GB RAM og en romslig SSD på 512 GB. 

Forbedringene i ytelse fra forrige generasjon prosessor (som sitter i 910) er svært store, mye takket være at antall prosessorkjerner er doblet fra to til fire. 
Maksimal klokkehastighet har også økt. 

Forskjellene merkes best i apper og programmer som drar nytte av flere kjerner og tråder, samt når du kjører mange programmer og apper samtidig. 
Her finner du en detaljert beskrivelse på hva du kan forvente når du velger en PC med åttende generasjon Core i-prosessor. 

I ytelsestestene i Passmark får prosessoren poengsummen 8.744. 
Det er det høyeste vi noen gang har målt på en 2-i-1-PC, og når forgjengeren - som vi omtalte som meget kjapp for et år siden - fikk 5.165 poeng, skjønner du at dette er kraftige saker. 
Vi snakker her om poengsummer som for kort tid siden var forbeholdt kraftige (bærbare) spillmaskiner og (bærbare) arbeidsstasjoner med HQ-prosessorer. 

X360 med samme prosessor, målte vi til til 8.074 poeng, altså relativt mye lavere. 
Det kan skyldes at den blir varmere, og at hastigheten derfor automatisk justeres litt ned. 
Om det vil være veldig merkbart i praksis, er ikke sikkert - det kommer helt an på oppgavene som kjøres. 

Også grafikkytelsen har økt med rundt 20 prosent fra 910, til et nivå som fortsatt ligger godt bak dedikerte spillgrafikkort - men mer enn nok til det aller meste annet. 
Eldre spilltitler går greit, men er du ute etter en PC som først og fremst skal brukes til gaming, må du velge noe annet. 

Viftene starter opp når belastningen blir høy, men er stille i lange perioder når belastningen er lav. 
Den starter ikke fullt så lett som på X360, men også Yoga 920 blir godt varm på ett punkt under PC-en - noe som gjelder alle de tre PC-ene vi har testet med denne prosessoren. 

Den 512 GB store SSD-en som sitter i Yoga 920 er også blant de raskeste vi har målt noensinne, med maksimal lesehastighet på 2,7 GB og skrivehastighet på 1,5 GB i sekundet. 
Dette er ganske likt som på X360, og vi antar at det er samme SSD fra Samsung som sitter i begge. 

Totalt sett blir ytelsen på Yoga 920 strået hvassere enn på X360, og er dermed den kraftigste 2-i-1-modellen vi har testet til dags dato. 

Strålende batteritid 

Hva så med batteritiden? 
Forgjengeren målte vi til 590 minutter på vår standardtest av videostrømming fra YouTube, noe vi omtalte som meget bra for et år siden. 
Yoga 920 derimot, holdt ut i imponerende 829 minutter på samme test, altså 12 timer og 49 minutter. 
Det tilsvarer en forbedring hele 4 timer. 
Det er også 1 time og 40 minutter bedre enn hva vi målte Spectre X360 til. 

Under lett, variert bruk ser vi ikke bort fra at du kan tyne batteriet til 14-15 timer, som også er ganske i tråd med Lenovos egne påstander, og noe av det aller beste vi har målt i våre tester. 

Med 73 prosent kapasitet etter en time i stikkontakten, er det all grunn til å være imponert over batteriet på Lenovo Yoga 920. 

Ikke «ren» Windows 

Etter alt dette positive, er det dags for en liten fot i bakken før konklusjonen. 

Mange av PC-ene vi har testet den siste tiden har kommet med Signature Edition av Windows 10, som i praksis betyr at den er rensket for prøveversjoner og programvare fra tredjepart. 
Det gir etter vår mening den klart beste PC-opplevelsen fra første stund. 

Yoga 920 leveres derimot med en god tilleggs-apper og programmer - flere av dem er prøveversjoner som er å betrakte som reklame, deriblant Microsoft Office og McAfee LiveSafe. 
Sistnevnte har en lei tendens til å mase om registrering - og betaling etter prøveperioden, for at PC-en din skal være beskyttet. 
Det var mer merkbart her enn på X360, som også hadde denne programvaren installert. 

SKREMSEL: 
I løpet av sju minutter i testen dukket disse to boksene opp. 
Begge mangler valget «Avbryt». 

Det som ikke opplyses noe om, er at nyeste utgave av Windows Defender (som er en gratis standardkomponent i operativsystemet), gir deg mye av denne sikkerheten uten at du behøver å betale noe som helst. 

Heldigvis kan du avinstallere appene og programmene du ikke ser nytten av, men vi skulle ønske alle PC-produsentene implementerte slik reklame på en mer elegant og mindre forstyrrende måte, eller lot være å bruke den - og kanskje spesielt i premiumsegmentet. 

Konklusjon 

Den lille foten i bakken til tross, Yoga 920 er den beste 2-i-1-PC-en vi har testet noen gang. 
Den byr på svært god byggekvalitet, ytelse og batteritid, som til sammen danner grunnlaget for årets tredje sekser på terningen. 

Vi setter et lite minustegn ved den uønskede reklamen i Windows. 
Samtidig vet vi at Elkjøp/Lefdal selger forgjengeren 910 i Signature Edition, og håper at det samme kommer til å skje med 920. 

Merk videre at prisen på vårt testeksemplar er relativt høy, rundt 18.500 kroner i skrivende stund (og rundt 2.000 kroner mer enn den nevnte Spectre X360). 

Klarer du deg med Core i5-8250U-prosessor (noe vi er ganske sikker på at du gjør), 8 GB og 256 GB SSD, starter prisene på rundt 4.000 kroner lavere - fortsatt med de andre, gode egenskapene. 
Avhengig av behovene dine, kan det være et smartere valg. 

I tillegg til testen av HP Spectre X360, bør du også få med deg vår test av Dell XPS 13 før du bestemmer deg. 
Alle tre modeller ligger i samme prisleie, og er alle gode valg for deg som skal kjøpe et premiumprodukt. 
