Tellusalie:«The Man Across The Fountain» 

(Nightliner/Universal) 

I overkant formidlingskåte. 

Den tredje platen fra fredrikstadgjengen under ledelse av Ole Jørgen Ottosen klokker inn på 73 minutter og inneholder hele 18 låter. 
Med et uttrykk som aldri klarer å varieres tilstrekkelig for et slikt tidsløp, oppleves dermed «The Man Across The Fountain» like langdryg som den er spennende. 

For spennende er den dog; Tellusalie starter i Neil Young-land og drar deretter uttrykket innom moderne amerikansk indierockverden og John Lennon, mens både produsent Knut Schreiner - som gir gutta et detaljrikt og luftig lydbilde - og Ottosens bror, Tommy Tokyo, godt kan gjenkjennes mellom rillene grunnet enkelte av låtenes smått psykedeliske innfall, inkludert brautende kor og håndklapp-rytmikk. 

Tellusalie er unektelig et kjært tilskudd til den mer countryfokuserte norske rockscenen, men denne gangen hadde de vært tjent med strammere redigering. 

ANBEFALTE KJØP: 
«Song One», «Mistress M», «Good Man», «Easy Now» 
