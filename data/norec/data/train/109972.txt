Konsertanmeldelse The Cure:«En smule Smith» 

ROSKILDE (VG Nett) 
Robert Smith må snart innse at det ikke finnes en kur for alt, aller minst mot alder og slitasje. 

Konsert: The Cure Sted: 
Orange Scene, Roskilde Publikum: 
Cirka 60 000 

Det ble på langt nær noen pangåpning av årets Roskildefestival fra områdets største scene i går kveld, bare noen få timer før nattseansen med Magne Furuholmens Apparatjik. 
The Cure er et legendarisk navn i rockhistorien de siste tredve årene, men levde i går aldri opp til sitt gode rykte som ett av åttitallets mest markante britiske rock-band. 

Det er ikke frontmannen selv, Robert Smith, som sliter mest. 
Han strekker alt han har igjen av stemme med god innsats, men bandet rundt han har blitt både satt og passé. 
Den karakteristiske ringlende gitarlyden er der, men ikke så mye mer. 
Klassikere som «The End Of The World» og «Pictures Of You» faller pladask til jorden, mens Smith selv tar i såpass at en vanligvis middelhavsfarer som «The Hungry Ghost» blir ett av kveldens store høydepunkt. 

Men vi ser det allerede i åpningen («Open» og «High» i rak flukt): 
Robert Smith har bokstavelig talt falt sammen, ikke bare bandet hans. 
Kjakene (har han vattdotter der?) henger i en grimase som står utmerket til den dystre sinnsstemningen han har bygd en hel karriere på, og både den røde leppestiften og den sorte eyelineren under kråkereirhåret forsterker inntrykket av en mann som har est ut kroppen i takt med sitt ego opp gjennom årene. 

Likevel er det spesielt å se The Cure på Roskilde for første gang på elleve år. 
De skulle spille her i 2000 også, men avlyste etter tragedien under Pearl Jam-konserten der ni unge mennesker mistet livet. 
Sangene er stort sett akkurat de samme som den gang, og den katalogen kan tross alt ingen ta fra dem. 
«Friday I'm In Love» kom også til slutt, etter nesten tre timer. 
Men da var det ennå et kvarter til fredagen opprant¿ 
