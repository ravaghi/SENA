Sony Ericsson Z530i
Med stort sett samme innmat som i den kule Walkman-mobilen W300i håper Sony Ericsson at Z530i skal bli en vinner blant billigmobilene. 
Vi har testet den. 

Sony Ericsson har de siste årene tatt store markedsandeler i de nordiske markedene. 
Men det har i det store og hele vært toppmodellene som har vært salgsvinnerne til selskapet. 
Fokuset på billigmobiler har vært heller skuffende fra den småhippe mobilprodusenten. 
Nå håper de imidlertid at dette endres. 

For med Z530i har de sluppet en telefon til under 1 500 kroner, som de håper er spennende nok til å glede de som ikke er sykelig opptatt av å ha de siste teknologiske nyvinningene i sin mobil. 

Hendig størrelse 

Selv om designet ikke kan kalles veldig karakteristisk har denne modellen allikevel høstet mye skryt fra dem vi har vist den frem til. 
Foldemobilen kommer i tre forskjellige versjoner, Elegant Red, Chromic Grey og Soft Black. 
Sistnevnte var vår testmodell og de behagelige plastdekslene gjorde at vi også ble meget fornøyd med utseendet på den. 
Allikevel vil nok flere kalle den telefonen for "litt plastikk". 

Z530i har imidlertid en hendig størrelse, med dimensjoner på 47 x 90 x 24 mm og en vekt på behagelige 93 gram. 
Men det er utvilsomt ikke snakk om noen syltynn mobil dette her. 
Sony Ericsson henger litt etter på akkurat dette området, og denne mobilen er faktisk mer enn dobbelt så tykk som noen av de tynneste mobilene på markedet. 

Denne mobilen ser nesten identisk ut med nevnte W300i, men har litt andre farger og andre snarveisknapper enn sin mer musikalske tvillingbror. 
Tastene har vi stor sans for - de er både store nok og sensitive nok til at man aldri sliter med å få kontroll over det man skriver. 

Ingen kameraerstatning 

Siden dette er en såkalt foldemobil er den ustyrt med to skjermer. 
Disse viser imidlertid at Z530i ikke er blant de mest avanserte mobiltelefonene på markedet. 
Den eksterne skjermen kan kun skryte av to farger (monokrom) og en oppløsning på 101 x 80 punkter. 
Internskjermen er hakket bedre med 128 x 160 punkter og 65 536 farger, men det hele virker litt 2005. 

Men nå er da ikke Z530i noen erstatning for digitalkameraet, så kravene til skjermen er ikke de aller høyeste. 
Kameraet har VGA-oppløsning (640 x 480 punkter), noe som betyr at Z530i har en langt dårligere oppløsning enn de aller fleste andre mobilene i hyllene om dagen. 
VGA-kvaliteten er for så vidt bra i forhold til slike kameraer, men allikevel milevis unna det som kalles gode mobilkameraer i dag. 
Vi savner også både linsedeksel og fotolys. 
Videofunksjonen er stort sett ubrukelig, noe som ikke er overraskende med et såpass dårlig spekket kamera. 

Lyden er derimot ganske bra, og det er kanskje ikke så rart med tanke på at den har mer eller mindre den samme innmaten som Walkman-mobilen W300i. 
Men denne modellen mangler medfølgende minnekort og hodetelefoner, slik at den ikke er noen musikkmobil. 
Riktignok kan man kjøpe ekstrautstyr som gjør den til dette, men da vil man ha brukt så mye penger at man heller bør kjøpe en langt bedre musikkmobil. 

Mangler datamuligheter 

Selv om Z530i har gode synkroniseringsmuligheter, sliter den med at det ikke følger med noen datakabel. 
Igjen må man ut med mer penger, denne gang for å få tilgang til den ekstra funksjonaliteten som ligger i det å koble mobilen til PC-en. 
Med mindre man har Bluetooth eller infrarød port på maskinen sin. 
Nå har riktignok ikke denne modellen noe som helst støtte for høyhastighetsdata uansett, så behovet for en datakabel er ikke akkurat skrikende. 

Brukervennligheten er imidlertid i høysetet i denne mobilen. 
Systemet er som alltid med de mindre Sony Ericssons-mobilene meget raskt. 
Ikke like raskt som det vi testet i 3G-mobilen K610i, men allikevel mer enn bra nok. 
Batterilevetiden er også mektig imponerende. 
Med nærmere ni timer aktiv taletid er dette faktisk en av de aller beste mobilene på akkurat dette punktet. 

Back to basic 

Z530i imponerer som man skjønner nesten bare når det er snakk om basisfunksjonaliteten, der tale, tekst og batteri er i fokus. 
Teknologisk sett er denne mobilen temmelig utdatert, i hvert fall i forhold til det norske mobilmarkedet. 
Sony Ericsson har imidlertid klart å lage en kul mobiltelefon, som ser bra ut og gjør det den er ment til på en meget god måte. 

Utrolig nok har Sony Ericsson Z530i støtte for minnekort (Memory Stick Micro M2), noe slike rimelige mobiler stort sett aldri har. 
Forklaringen ligger selvsagt i det at denne modellen som sagt er en ganske nær kopi av musikkmobilen W300i der minnekort er påkrevd. 
Beklageligvis er behovet for minnekort nærmest borte, siden funksjonaliteten ikke krever noe særlig mer minne enn den har innebygd (28 megabyte). 

Prisen høres for så vidt bra ut, på under 1 500 kroner, men det er ikke mange hundrelappene ekstra man må ut med for å få en LANGT bedre mobiltelefon. 
Hvorvidt Sony Ericsson kommer til å klare å kapre markedsandeler med denne modellen er ukjent, men hvis de gjør det kommer det nok mest an på det kule utseendet. 

Tekniske data for Sony Ericsson Z530i 
