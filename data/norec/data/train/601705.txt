Smakløst og overdådig
Britene hyller det tidligere boybandet Take That etter noter. 
De kjøper albumet og låtene også, i bøtter og spann. 
Det vil neppe skje her hjemme. 

Take That gjorde comeback i 2006 uten Robbie Williams. 
Med stor kommersiell suksess. 
Det samme skjedde to år senere, omtrent samtidig som Robbie Williams ga ut sitt svakeste soloalbum. 
Det floppet salgsmessig. 
Da var det bare å banke på døra til de tidligere vennene i Take That. 
De tok imot ham, men han får aldri lov til å dominere på «Progress». 
Han har hovedvokalen på bare noen få spor. 

Det spiller ikke noen særlig rolle fra eller til, for dette handler om lett forglemmelig pop som ofte er overdådig og smakløst produsert. 
Take That stamper og vasser over støvlekanten mellom disco, trance og 80-talls David Bowie. 
Bandet mangler identitet. 
De bare stjeler noen linjer og lydfiler fra dette og hint, og serverer en suppe som de fleste har best av å la være å fordøye. 
Det fins så utrolig mange popband som er mer spennende enn Take That i dag. 
Heldigvis! 
