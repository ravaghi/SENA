The Colors Turned Red:«All The Way Up» 

(CCAP) 

Intelligent og tidløs pop-musikk. 

Nitten år tok det før The Colors Turned Red fulgte opp sin debutplate - et album som fikk mange til å spå Haugesund-gruppa en lysende fremtid, bare for å bli oppløst året etter. 
Man kan trygt si at de har brukt disse årene godt. 
«All The Way Up» har blitt en flott plate med tidløs pop, der uhyre melodiske retrolinjer pakkes inn i flotte og brede arrangementer med en snev åttitall uten at det blir pålesset. 
Låtene tar smarte vendinger hele veien og byr både på alvorlig kontemplasjon («Solid Goal») og happy, snappy refrenger («Birthday In Bed», tittellåten). 
«All The Way Up» er et album det går an å høre på gang etter gang uten å gå lei! 
