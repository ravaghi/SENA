Plateanmeldelse:Babyshambles - «Sequel To The Prequel» 

Pete Doherty (34) har stor kunst i seg. 
Men han er først og fremst heroinist, ikke først og fremst artist. 

Det har vært stille rundt vår tids mest berømte rockejunkie de siste årene, men det er ikke fordi han har skjerpet seg i særlig grad. 

Han bor nå i Paris, hvor britenes paparazzikultur er bortimot fraværende. 
Der får Doherty, ifølge Babyshambles-gitarist Mik Whitnall, dyrke sin heroinavhengighet i ro og fred, tilfreds med den gode tilgangen på ren «China white». 

I et tåredryppende intervju med magasinet Q bestrider ikke Doherty påstanden, for å si det forsiktig. 
Han er 11 dager forsinket til intervjuet. 

Tid synes ikke å være en faktor i hans liv: 
Det er nå fire år siden han ga ut en sliten soloplate, seks år siden forrige Babyshambles-album. 

Dohertys personlige tragedie er nitrist. 
Men «Sequel To The Prequel» er en påminnelse om at det bor en sann kunstner i den langstrakte kroppen, så lenge omstendighetene rundt er de beste. 

Babyshambles er ikke bare en skadeskutt frontmann. 
Gitaristen var i 2008 angivelig oppe i 25 000 kroner daglig i heroin- og crackutgifter (nykter nå), mens bassisten brakk ryggen da han ble påkjørt for to år siden. 

Enda godt at produsentgeniet Stephen Street holder i spakene her, slik han også gjorde på utmerkede og underkjente «Shotter's Nation» (2007). 

På platens fire første spor henter han pur magi ut av Babyshambles. 

Herlig junkiepunk i «Fireman». 
The Smiths-inspirert janglepop på «Nothing Comes To Nothing». 
«New Pair» er sår Velvet Underground-skjørhet. 
Mens «Farmers Daughter» er en av Dohertys skjønne, episke tristesser. 

I slike stunder skinner han, som hadde han injisert en mikstur av blod fra Morrissey, Joe Strummer og Shane MacGowan. 
I slike stunder blir det klart at han egentlig er bedre enn de fleste andre retroindierockere. 

Albumet for øvrig er på ingen måte dårlig, det er en løssluppen, avslappet sjarmøretappe. 
Men det lider av at skillet mellom kvaliteten på første tredjedel og resten er såpass stort. 

«Sequel To The Prequel» blir noe av et paradoks: 
Platen beviser at Doherty er noe mer enn en medievennlig doptulling. 
Men den er antagelig ikke sterk nok til å sørge for at artisten trumfer heroinisten i publikums øyne. 

Vi får ta vare på de gode øyeblikkene, og håpe at det blir flere av dem. 

BESTE LÅT: 
«Farmers Daughter» 
