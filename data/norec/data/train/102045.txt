Calvin Harris på Hovefestivalen:Den siste festen 

FEST: 
Calvin Harris STED: 
Hovedcenen, Hovefestivalen PUBLIKUM: cirka 10.000 AKTUELT ALBUM: 
«18 Months» 

Det begynner å bli et velkjent triks dette - å avslutte Hovefestivalen med pur stekefest foran hovedscenen. 
Akkurat som i fjor, hadde band som spilte tidligere på fredagen problemer med å samle nok publikum, på tross av at været var mye bedre i år. 
Festivalområdet var et øde. 

Så hva gjør man for å få utslitt ungdom ut av campingteltene? 
Jo, selvsagt. 
Man får Calvin Harris til å snekre sammen den siste festen. 
Og det er effektivt fra han går i gang med «Spectrum» (Florence + The Machines) og «Awooga» mikset med det skrikevennlige refrenget i Simians «Never Be Alone». 

Hovefestivalen ble til Tryvann både i fjor med Skrillex og året før der igjen med Deadmau5. 
I manges øyne, en utradisjonell konsertform, men det er akkurat slike artister som fyller verdens største arenaer. 
Og med god grunn. 
Ingen dirigerer gigantfester som dem. 

Det er dog noe trist å se den Calvin Harris, som ga ut sjarmbomben «Acceptable in the 80s» for seks år siden, redusere talentet sitt til blodkalkulerte, og nokså monotone beat-drops. 
For den i tjue minutter av settet låter alt som den samme sprutesynthen og den samme fjompetakten, med nye stemme-samples som små reklamesnutter i blant. 
Ingen god dramaturgi i midten, men han lever opp til «Eat, sleep, rave, repeat». 

Hendene er dog i luften hele veien og da skotten avslutningsvis spiller Prodigys enestående «No Good» går det i euforisk oppkok. 
Momentet vedvarer ved hjelp av en nydelig rungende «Sweet Nothing» og konfettieksplosjoner, godt avsluttet av Avicii & Nicky Romeros «I Could Be The One». 

Dette koblet folk. 
Uansett alder. 
I natt var vi alle russ. 

SANDEEP SINGH 
