Nokia 8800
Det er ikke første gangen Nokia slipper en telefon hvis formål er først og fremst å se bra ut. 
Teknologien kommer litt i andre rekke her 
 men hvordan er den i bruk? 

Nokia har ved flere anledninger tidligere sluppet slike luksustelefoner, med eksklusiv design i børstet stål, elegante linjer og behagelig størrelse. 
De har som regel også vært plassert ganske høyt på prisskalaen. 

Den ferskeste varianten, 8800, føyer seg inn i denne rekken. 
Den er dyr og stilig, samtidig som den ikke er spesielt revolusjonerende på innsiden. 

Eksklusivt 

Allerede telefonens innpakning gir et eksklusivt inntrykk. 
Esken er sort, og telefonen ligger plassert ved siden av et lite hefte som handler om utviklingen av telefonen. 
Det er klart at du skal føle deg spesiell når du åpner esken for første gang. 

Innholdet i esken byr også på noen overraskelser. 
Du får med to batterier (kanskje fordi batterilevetiden ikke er spesielt bra), og en bordlader du kan sette både telefonen og ekstrabatteriet i, noe som lar deg lade begge  riktignok ikke samtidig. 
Smart! 

Men når vi skal sette inn batteriet og SIM-kortet 
 da begynner problemene. 
Baklokket er kanskje det mest upraktiske vi noensinne har sett. 
Det endte opp med at vi måtte være to stykker for å få det opp. 

Men det er ingen tvil om at telefonen er svært pen og stilfull. 
Mesteparten er dekket av kjølig stål som gir telefonen en tung og solid følelse. 
Tastaturet skyves ut ved å dytte en del av telefonen oppover, en slags motsetning av de vanlige skyvetelefonene som finnes på markedet. 
Konstruksjonen av enheten er imponerende, her er det absolutt null knirkende plast eller billige løsninger. 
Dessuten er skjermen beskyttet av materiale som visstnok ikke er mulig å skrape opp. 
Ikke at vi har lyst å prøve det på vårt testeksemplar. 

Umulige taster 

Når vi får frem tastaturet, legger vi merke til at knappene er nok tilpasset små hender 
 da de er ekstremt smale, vanskelige å treffe, og til tider litt vonde også. 
Spesielt gjelder det navigeringstasten og menyknappen i midten. 
Vi føler at disse knappene kommer til å kreve en del tålmodighet hvis du skal treffe dem riktig. 
Denne telefonen er absolutt ingen drømmemobil for SMS-avhengige, da tastene er rett og slett for vanskelige å trykke. 

Skjermen, derimot, er en positiv overraskelse. 
Den er av samme typen som skjermen Nokia introduserte med 6230i  altså et fint og klart TFT-display med oppløsning på 208x208-piksler og støtte for 262.000 farger. 
Ikke overraskende ser de velkjente Nokia-menyene veldig bra ut takket være den gode skjermen, selv om strukturen på dem er så godt som uendret. 

8800 er ikke den mest avanserte telefonen som finnes på markedet, men likevel har den muligheter nok til å tilfredsstille vanlige brukere. 
Selvfølgelig kan du bruke telefonen til å sende og motta MMS og e-post, det er full støtte for trådløs overføring via Bluetooth, du kan høre på MP3-filer og FM-radio. 
Dessuten støtter telefonen også EDGE-teknologi for raskere dataoverføring. 
Og det er også plass til innebygd kamera, som er plasser bak skjermen, og kan brukes først når du skyver telefonen fra hverandre. 

Middels kamera 

Kameraet er imidlertid ikke noe å rope hurra for. 
Interessant nok har kameraet en maksimal oppløsning på 800x600 piksler, noe som er veldig uvanlig i mobiltelefoner. 
Bildestørrelsen ligger altså mellom de rimeligste VGA-kameraene og de bedre megapiksel-variantene. 
Uansett er ikke kvaliteten på bildene noe særlig, det er knapt bedre enn et gjennomsnittlig VGA-kamera, og kan ikke brukes til særlig mye annet enn useriøse MMS-bilder. 
Dette er altså ingen skikkelig kameratelefon. 

Med bare 64 MB minne er telefonen heller ikke spesielt godt egnet som MP3-spiller, til tross for at det er installert programvare for musikkavspilling. 
Du får rett og slett ikke plass til spesielt mange låter her, men det fungerer i alle fall fint hvis du vil bruke noen MP3-sanger som ringelyder. 
Det er dessverre ikke plass til minnekort her, så du kan ikke lagre data et annet sted enn det innbygde minnet. 

Et annet problem når det gjelder multimediemuligheter er at hodetelefonene som følger med bare spiller i mono! 
Vi skjønner ikke helt hvordan det kan ha seg at Nokia ikke ville inkludere et vanlig stereo headsett, for det er ikke spesielt morsomt å høre på radio på denne måten. 
Alt i alt er 8800 altså ikke spesielt godt egnet til verken musikkavspilling eller kameramuligheter. 
Det er jo heller ingen profftelefon til tross for både EDGE og Bluetooth 
 så den eneste funksjonen den egentlig har er å imponere omgivelsene. 

For spesielt interesserte 

Så akkurat som de tidligere modellene i serien er 8800 langt fra revolusjonerende når det gjelder tekniske finesser, den har støtte for funksjonen enhver telefonen bør støtte, og gjør det man forventer fra den. 
Styrken i 8800 er designen, den er rettet mot pengesterke kjøpere som ønsker seg intet annet enn et statussymbol. 
Og det er ingen tvil om at telefonen er fabelaktig designet, den tiltrekker seg oppmerksomhet og kanskje beundring. 
I tillegg har den en prislapp på 7.300 kroner, noe som minsker sjansen for at du møter på mange andre med tilsvarende mobil. 
