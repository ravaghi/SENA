Motorola Xoom
Android 3.0 er den kranglete ungdommen man aldri klarer å bli sinna på. 

Jeg hater "IPAD-KILLER"-overskrifter. 

Først og fremst fordi modellene som da testes ofte kjører utdaterte Android-versjoner, som aldri var ment for nettbrett. 
Og dermed ligger slakterkniven aldri langt unna. 

Dette endret seg da Google endelig dro sløret av Android 3.0; "Honeycomb". 
Vi fikk et paradigmeskifte. 
Endelig kunne man begynne å snakke om skikkelige "IPAD-KILLERE", om det på død og liv er så viktig å ta livet av surfefjøla til Apple. 

Motorola Xoom er det første brettet med Googles nyeste grønne maskott under plasten. 
Men det er langt fra det siste. 
I løpet av året kommer det utallige modeller, også til Norge, som alle vil kjøre Honeycomb. 

Som første, norske medium skal vi dykke ned i systemet, for å finne ut om fremtiden virkelig tilhører Android. 

Skikkelig kraftplugg 

Som bildene våre vil vise deg: 
Xoom er en av de peneste amerikanerne vi har møtt på lenge. 

Forsiden er sort og blank, som seg hør og bør i dagens motebilde. 
Her finner vi blant annet kamera for videoprat (eller sminking om du måtte ønske) og en indikatorlampe som lyser om du for eksempel har mottatt en epost. 

Skjermen måler 10,1 tommer, med et 16:10 format. 
Dermed er dette et bredt brett; mye bredere enn iPad. 
Skjermen er klar og fin, og gir luksusfølelsen man higer etter. 
Det er dog mye gjenskinn i den, så om du ikke er glad i ditt eget speilbilde bør du holde deg langt unna sollys. 

Baksiden har en brun metallflate, toppet av en gummiaktig plaststripe med kamera, blits, to høyttalere og en av- og på-knapp. 
Denne ligger altså bak skjermen, noe som gjør at mange må bruke et par minutter på å finne ut hvordan den skrus på. 
Når knappen er funnet, fungerer den fint. 

Du kan regne med omlag åtte timers intens bruk per ladning. 
Da er det kanskje ikke så rart at den som amerikanere flest veier den litt mer enn den burde; 730 gram. 
Dette er bare rundt 100 gram mer enn iPad, men nok til at den enkelte ganger sklir lenger ned i fanget ditt enn du skulle ønske. 

Den ru plasten på baksiden gjør at du som regel klarer å holde den under kontroll. 
Og tyngden øker inntrykket av at dette er en fast fisk, som er proppet med teknologi. 

Vår nye bestevenn 

Med 32 gigabyte minne, en Nvidia Tegra 2-prosessor på to ganger én gigahertz og alle sensorer og duppeditter du kan tenke deg, ligger alt til rette for en flytende og funksjonsrik opplevelse. 

Tekniske spesifikasjoner, Motorola Xoom Wifi: 

Skjermstørrelse: 10,1 tommerOppløsning: 1280 x 800 piksler, 150 piksler per tomme Prosessor: 
Nvidia Tegra 2, med to kjerner på én gigahertz hverInnebygd minne: 32 gigabyte lagring, én gigabyte DDR2 SDRAMMinnekort: 
Micro SD, etter fremtidig oppdatering Android-versjon: 3.0.1Kamera: 
5 megapiksler med LED-blits, 2 megapiksler forranVideo: 720pUtganger: 3,5 mm jack, micro HDMI, micro USB (kun til data, kabel følger med), laderWifi: 
802.11 a, b, g, nBluetooth: 
2.1 + EDR + HIDMål: 
249.1 x 167.8 x 12.9 mmVekt: 730 gramBatteri: 6500 mAhPris: 
Rundt 5.000 kroner fra Ebay inkludert frakt og momsSensorer: Akselerometer, gyroskop, kompass, aGPS, nærhetssensor, lysmåler, barometer 

Her kan du se hvordan herligheten tar seg ut: 

Å presse juice ut av alt dette er Android 3.0 sin jobb. 
Og glem alt du vet om Android fra før. 
Det er en ny droide i byen. 

Hun spytter i fjeset på sine lillesøstre. 
Hun er hottere, glattere og større enn noen sinne. 
Hun er typen man vil vise frem til vennene sine. 
Bare for å vise hva du har, som ikke de har. 

Hun kan fylles opp med widgets og ikoner, svinges frem og tilbake uten ett lugg, fikles med og klasses på, uten at det dukker opp så mye som en svetteperle i pannen hennes. 
Du kan kjøre det ene programmet oppe på det andre, og hun vil ikke finne på å klage på manglende ressurser eller pustepauser. 

Alt dette går lekende lett med det flunkende nye brukergrensesnittet. 
Du har en linje nederst, som nesten alltid er der. 
Til venstre har du knapper for å gå tilbake, få frem programmene som kjører i bakgrunnen eller gå til hjemskjermen. 
Til høyre har du varsler om for eksempel nye eposter, samt klokke og ikoner som viser batteri og wifi-signal. 
Trykker du på dette feltet får du opp alle varsler, og rask tilgang til innstillinger som lysstyrke og låsing av automatisk rotering av skjermen. 

En gledelig nyhet for nissene på berget er at Android 3.0 faktisk leveres med norsk tastatur, til tross for at det ikke er lansert her til lands. 
Nisseluen av for det. 

3D er mer enn 2D 

Applikasjonene som følger med Honeycomb fungerer strålende. 
Epost-leserne, både til privat- og jobb-epost, er av ypperste klasse, og det er ikke noe problem å gå gjennom 50 nye jobb-eposter på terassen med Android på fanget. 
Takket være widgets og de fine varslene slipper man å gå ut og inn av epost-applikasjonen i ett kjør. 

Kalenderen er strålende på samme måte, og widgets gjør at man også her slipper å forholde seg til selve kalender-appen for å holde seg oppdatert. 

YouTube, Maps, galleriet og musikk-appen gir deg skikkelige 3D-opplevelser, på samme måte som hjemskjermene. 
Google mener tydeligvis at tre dimensjoner er bedre enn to, og gjør en god jobb med å overbevise deg om det samme. 

Nettleseren er en av Honeycombs store styrker. 
Den er fanebasert, og man får en PC-aktig surfeopplevelse. 
Rulling opp og ned på sidene går glatt, akkurat som zoomingen med to fingre. 
Fra Android Market kan man laste ned Flash, og dette fungerer som oftest veldig bra. 
Det varierer noe hvor glatt videoene går, og hvor bra Flash-spill fungerer, men på sitt beste blir det vanskelig å forstå hvorfor enkelte avskyr denne standarden. 

Mer om hvordan alt dette fungerer ser du i videoen nederst i saken, og i denne bildeserien: 

Det som derimot ikke fungerer bra, er en irriterende misforståelse mange nettsider har om at Android kun befinner seg på mobiltelefoner. 
Mange nettsider, som DinSide og VG Nett, vil gi deg en mobilversjon når du går inn på dem. 
Dette kan løses relativt enkelt, men man må gjøre det samme trikset hver gang man slår av og på brettet. 

Først i skuddlinjen 

At ikke nettleseren har enklere muligheter for å fikse dette er merkelig. 
Og som du vil se i videoen under, er ikke dette den eneste mangelen i operativsystemet. 

Motorola Xoom er først ute med Android 3.0. 
Og kjøper du førstegenerasjons maskinvare med førstegenerasjons programvare, vil du også oppleve førstegenerasjons problemer. 
Det er ikke uvanlig at enkelte applikasjoner låser seg, både de Google har laget selv og dem man laster ned. 
Det forekommer at man må slå den av og på, og det skjer at den restarter helt av seg selv. 

Ytelsen kan også være varierende, fra flytende til luggete, men heldigvis varer dette vanligvis bare noen sekunder. 

Heldigvis er Android 3.0 en slik type som kan tillate seg å være litt vrien en gang i blant, rett og slett fordi hun er så utrolig allright til vanlig. 

Du glemmer de tøffe tidene når multitaskingen går som en lek. 
I motsetning til andre konkurrenter (jeg ser på deg, Apple) gjør multitaskingen faktisk det den skal. 
Laster du opp en video i Youtube-appen, kan du surfe nettet uten at opplastningen settes på pause. 

Noen har hevdet at Android 3.0 ble sluppet ut av Googles hovedkvarter før hun ble skikkelig voksen, og det kan de ha rett i. 
Men personlig vil jeg heller ha en litt kranglete jente med spennende nye tanker, enn en stabil og kjedelig mann med dress og slips (jeg ser på deg igjen, Apple). 

Få apps, mange spill 

Uansett om man liker Apples eller Googles løsninger best, er det ett punkt hvor ingen kan slå Apple foreløpig: 
Apps. 

Der hvor iPad flommer over av vakre og kjekke nettbrett-apps, må Honeycomb-brukere greie seg med en håndfull. 
Nøyaktig hvor mye man har å velge mellom er vanskelig å finne ut av, da Android Market i Norge ennå ikke har en egen nettbrett-kategori, slik man har i USA. 
Dermed må man begi seg ut i forum-jungelen for å finne egnede nedlastninger. 

Her kan du se noen bilder som er tatt med kameraet bak på Motorola Xoom. 
Kvaliteten er helt grei, men å ta bilder med et stort nettbrett er ikke noe vi kommer til å gjøre ofte. 

Det skal finnes omlag 100 som er tilpasset den store skjermen, men det er bare et fåtall som faktisk gir deg noen særlig verdi. 
CNN var tidlig ute, og har en vakker sak for de som vil holde seg oppdatert på utenriksstoff. 
Også Pulse er tilpasset Honeycomb, og gjør nyhetslesning gøyere enn hva nettleseren kan tilby. 

Android 3.0 sin flotte ebok-leser Books er heller ikke tilgjengelig i Norge, viser det seg. 
Så drømmen om en ny ebok-tilværelse gikk i grus. 
Gamle travere som Kindle-appen fungerer greit, men er ikke på langt nær så sexy som det Google egentlig vil du skal bruke. 
PDF-er fungerer også fint, men heller ikke dette gir deg den store "virtuell bok"-opplevelsen. 

Selv om utvalget er sparsomt nå, vil det forhåpentligvis eksplodere på lik linje som det har gjort på Android-telefoner. 
Xoom er eneste modell med Android 3.0 i skrivende stund, så det er ingen overraskelse at ikke flere utviklere har kastet seg på riktig ennå. 

Akkurat som iPad-brukere kan laste ned iPhone-apps, kan også Honeycomb-brukere laste ned Android-apps beregnet på mobiltelefoner. 
De finnes det mange av, og kvaliteten blir bare høyere og høyere. 
Heldigvis skaleres telefon-apps annerledes enn på iPad, som bare zoomer inn på appen. 
På Honeycomb blir appens elementer strukket ut i alle retninger, noe som gjør at for eksempel Tweetdeck fungerer fint også på en større skjerm. 
I alle fall inntil noen lager en skikkelig nettbrett-Twitter-app. 
Du finner en app for det aller meste på Android Market; spørsmålet er bare hvor bra den ser ut på et nettbrett. 

Når det gjelder spill, er det overraskende mye bra å velge mellom, blant annet fordi Xoom har Tegra 2-prosessoren, som har tiltrukket seg mange flinke utviklere. 
En egen app gir deg spillene som er optimalisert, og de ser nydelige ut. 
Det gjør også mange av de andre Honeycomb-spillene man finner på Android Market, som klassikeren Angry Birds. 

TV-ut med HDMI-tut 

"Det er ikke noe som heter micro-HDMI" har jeg fått beskjed om fra flere butikker i Oslo sentrum, da jeg var på panisk kabeljakt. 
Men det er det. 
Og Xoom-en har en utgang for det. 

Dermed kan du surfe nettet, vise bilder, spille av video og leke med sinna fugler på flatskjermen din. 
Kvaliteten er god, og Android 3.0 blåser opp linjen nederst slik at alt du gjør på brettet faktisk blir i perfekt 16:9-format for TV-en din. 

Men igjen: 
Unge Android 3.0 kan slå seg vrang. 
I Youtube-appen opplevde vi flere ganger at brettet slo seg av da vi forsøkte å spille av innhold på TV-en. 

Men igjen: 
Når det fungerer, fungerer det utmerket. 

Mona Lisa-smilet 

Etter en uke med Motorola Xoom og Android 3.0 sitter man med et ambivalent Mona Lisa-aktig smil om munnen. 

Man forelsker seg fort i Honeycombs grensesnitt, muligheter og følelse. 
Hun gir deg noe nytt, noe du ikke har følt før. 
Hun er spennende. 
Men akkurat i det forholdet går som best, gjør hun noe du ikke hadde forutsett, og du får blandede følelser: 

"Burde jeg heller ha gått for den trygge og staute iPad? 
Hva har jeg rotet meg opp i?" 

Så slår hun til igjen med en ny innstilling, en ny app, en ny mulighet, og betenkelighetene druknes av ny kjærlighet. 

Er Motorola Xoom det beste valget for min far? 
Nei. 
Han vil ha det enkelt, ut av boksen, og en iPad gjør jobben. 
Derfor klistrer vi heller ikke "Anbefalt-produkt"-merket på denne testen. 

Men er Xoom et godt valg for meg og andre teknofrelste? 
Ja. 
Vi liker å fikle og prøve nye ting, og takler en krangel om utfallet blir bedre enn hva konkurrenten kan tilby. 
Dette er uten tvil det beste Android-brettet hittil. 

Men Motorola Xoom er ikke tilgjengelig i Norge, og vil heller aldri bli det. 
Det er kanskje like greit. 
For når produsentene denne sommeren skal spy nettbrett ut over vårt ganske land, vil det nesten garantert være et Android-system som er langt mer stabilt, har langt flere apps og vil overbevise langt flere om at produkter som kommer fra andre enn Apple kan være vel så bra. 
Eller enda bedre. 
Slik gikk det med Android for telefoner, og slik vil det gå for Android for nettbrett. 

Derfor får Xoom og Honeycomb ett øye på terningen for å være et skikkelig Android i storformat. 

Ett for grensesnittet. 

Ett for mulighetene. 

Ett for ytelsen. 

Og ett for fremtiden. 

Her kan du se en rask gjennomgang av noen av funksjonene i Android 3.0, som avsluttes med et krasj: 

Det er vanskelig å få med alt i én test, er det noe du lurer på? 
Spør under artikkelen! 
