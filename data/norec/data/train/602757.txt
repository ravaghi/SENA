Motsatt av #MeToo
«Pitch Perfect»-filmene er tidenes mest innbringende musikalfilmserie. 
Det sier mer om publikum enn om kvaliteten på filmene. 

Pitch Perfect 3 

USA 2017 

Komedie 

Regi: 
Trish Sie 

Manus: Kay Cannon 

Skuespillere: 
Hailee Steinfeld, Anna Kendrick, Elizabeth Banks, Brittany Snow, Rebel Wilson, Ruby Rose, John Lithgow 

Aldersgrense 9 år 

For selv om de inneholder talentfulle skuespillere og sangere, er rollefigurene stereotypiske og endimensjonale. 

Jentene i a capella-gruppa The Barden Bellas er nå uteksaminert fra college og sliter med å klare seg ute i den virkelige verden. 
Når de får sjansen til å synge sammen igjen på en militærturné hvor vinneren får åpne for DJ Khaled (som spiller seg selv), kaster de derfor alt annet til side. 

Mens de to første filmene var mildt underholdende på en pute-tv-aktig måte, er den tredje i rekken en uengasjerende mølje av diskriminerende vitser, og et plott som er direkte tåpelig. 
Filmen er også det totalt motsatte av #MeToo og #TimesUp, og det er utrolig at en film med kvinnelig regissør og manusforfatter, synes det er greit at hovedpersonene «horer seg opp» (kler seg utfordrende) for å imponere mennene i musikkbransjen. 

Ser en bort fra alt som er pinlig og vondt å se på, er det et musikalnummer eller to som imponerer. 
Og det krever sin skuespiller å komme seg gjennom det manuset med en viss verdighet og innlevelse. 
Anna Kendrick kan imidlertid gjøre rollen i søvne, og forhåpentligvis får vi se henne i mer utfordrende roller i fremtiden. 
