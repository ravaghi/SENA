Kunstig og kunstferdig
Frå islandsk vikingtid til dei siste dagars bananavl og krokodillehald. 

Mette Karlsvik: 
Varmá. 300 sider. 
Roman. 
Samlaget. 

Mette Karlsvik (1978, Tarjei Vesaas’ debutantpris 2005) er ein samfunns- og teknisk medviten forfattar, hekta på Island («Bli Bjørk» 2011). 
Haustens «Varmá» freistar å femna Islands historie, natur, land og folk frå den første norske landnåmsmannen kom til øya fram til den økonomiske kollapsen på 2000-talet og følgjene av den for enkeltmenneske og samfunn. 

Det er stort tenkt, men mykje å pressa inn i éin roman: 
Karlsvik tar fatt i korthoggen sagastil, med ordval og seiemåtar henta frå norrønt. 
Her er mykje sagaform og pastisj, ikkje fritt for manér. 
Ettersom forteljinga skrid fram over hundreåra opp til desse dagar, hentar språk og stil, stemnings- og toneleie, grunnsvipen frå moderne islandsk: 
Karakterane sine både lakoniske og lyriske uttrykk for det livet som hersar med dei, eller dei tidvis styrer sjølv i pakt med skiftande naturtilhøve, kjennest då både litterært og romantisk overtydande for ein norsking. 

Karlsvik er dei lange linjers diktar: 
I «Varmá» konsentrerest etter kvart handlinga omkring dei tre seinste generasjonane – og tittelelva «Varmå» (i vår skrift): 
«Eg kjente ikkje kloden eg budde på, før eg bada i Varmá», som den tilflytta norske hovudpersonen utbryt. 
Gerd, som ho heiter, er kjærasten til Ingólfur. 
Dei to flyttar til Reykjavik, der dei slår seg igjennom til finanskrisa tar dei. 
Dei gjer det på ein bakgrunn av forteljinga om foreldra og besteforeldra til Ingólfur, og eksemplifiserer slik Islands moderne historie frå landsens agrar- og fiskarnasjon til ei øy befolka av tenesteytarar og vareprodusentar, nådelaust styrte av sitt vulkanske klima og internasjonal kapitalisme, forsvars- og atompolitikk. 
Og globale klimaendringar. 

Karlsvik er ein økologisk diktar. 
Her er mykje ver og klima, skiftande naturtilhøve gjennom dagar, årstider og år; jorda skjelv, kjeldene sprutar, elvar endrar løpa der «Varmá» følgjer dei lange linjer frå landnåmstid då nykomarane tykte laksen sumde kokt og ferdigfanga i det heite vatnet, til naturen i dag framleis med sine vulkanar og vatn skiftar form og læte, bryt landet ned frå grunnen av og krakelerer, mens dei driv apokalyptisk banandyrking og krokodillehald. 
