Sony Ericsson K750
Glem 1.3 megapiksel, nå er det skikkelig bildekvalitet som gjelder. 
Nye K750 er nå i butikkene, og her er vår dom over denne supermobilen. 

Den magiske to megapiksel-grensen på mobiltelefonen er nå offisielt brutt. 
Sist sommer så vi de første megapiksel-telefonene, som leverte meget bra bildekvalitet til å være mobiltelefon, men det er først nå vi kan sakte begynne å sammenligne bildekvaliteten fra en mobil med bilder tatt med et ordentlig kamera. 
Den første to megapiksel-telefonen er nemlig nå i norske butikker, og vi er imponert over hvor bra bilder den tar. 

Men K750 er jo en mobiltelefon også, så la oss først se hvilke muligheter den gir oss. 
Mobilen stammer fra den samme familien som suksesstelefonene T610, T630 og K700 kommer fra, altså små og hendige mobiler fullpakket med gode funksjoner. 
Rent utseendemessig skiller den seg litt fra den direkte forgjengeren, K700, som var sølvfarget og hadde noen avrundede elementer. 
K750 minner oss litt om T630, en telefon vi fremdeles synes er meget stilig 
 og det gjelder også denne utgaven. 
Den er sortfarget, med rette kanter og et rent, behagelig utseende. 
Vi liker måten den fremstår på. 

På utsiden 

Det er temmelig rikt med knapper på K750. 
Vi legger blant annet merke til en ny knapp rett nedenfor skjermen, plassert mellom de vanlige menyknappene man finner på alle Sony Ericsson-telefoner. 
Denne tasten åpner en snarveimeny som tar oss til en del mye brukte funksjoner, samt åpner våre internett-bokmerker. 
Langs sidene er det plassert volumkontrollere, kamerasnarvei og en egen medieknapp, som brukes til å aktivere radio eller MP3-spiller. 

Kameralinsen er plassert logisk nok på baksiden av telefonen, dekket av et sølvfarget lokk som kan skyves til siden. 
Rett ovenfor lokket sitter det kraftige fotolyset som gjør det ganske enkelt å fotografere i mørket. 

På bunnen av telefonen sitter tilkoblingsporten, og her har Sony Ericsson gjort en liten endring. 
For første gang på mange år har selskapet byttet tilkoblingsstandarden, så din gamle SE-lader vil ikke passe med denne modellen. 
USB-kabelen settes også inn der, og en kabel følger med i pakken. 

Tastaturet har en utforming ikke ulik K700 og T630-modellene, og for det meste er veldig godt å bruke. 
Tastene er store og tydelig, og vi gir et stort pluss for joysticken, som ser skikkelig puslete ut, men er faktisk overraskende god å bruke. 

Gjennomført grensesnitt 

Når vi går inn i menysystemet, oppdager vi ingen umiddelbare nyheter. 
Menysystemet er omtrent identisk med de tidligere telefonene i serien, med tydelige og fargerike ikoner for meldinger, mediespiller, underholdning, kamera, filbehandling, anrop, innstillinger og så videre. 
Vi merker imidlertid at hastigheten på menyene virker til å være noe forbedret i forhold til K700- og S700-telefonene. 
Telefonen er veldig responsiv, både når det gjelder navigering rundt i menyene og inntasting av tekst. 

Telefonens skjerm er fysisk noe større enn K700, mens oppløsningen er den samme - 176x220 piksler. 
Skjermen støtter 262.000 farger. 
Vår opplevelse av telefonens skjerm er ikke noe overveldende, den er skarp og tydelig, men kvaliteten er ikke dramatisk bra. 
Vi er nok bortskjemt etter å ha brukt S700 en god stund, og det skal mye til for å overgå den store og flotte skjermen den telefonen har. 

En liten ting som irriterer oss et at skjermen har tendenser til å bli veldig tilsmusset av fingeravtrykk. 

K750 har selvsagt alt det nyeste av teknologi, selv sett bort fra det flotte kameraet. 
Alt av tilkoblingsstandarder støttes (Bluetooth og IR er på plass og du kan enkelt koble telefonen til data over USB), du kan høre på FM-radio med RDS-teknologi og det er en innebygd medieavspiller som tar seg av musikk- og videoklipp. 
Mediespilleren lar deg til og med justere bass- og diskantnivåene for optimal lyd. 
Telefonen støtter full synkronisering med PC, e-post-funksjonalitet, internettsurfing over GPRS og minnekort (Memory Stick Duo). 

Minnekapasiteten er litt over 30 MB på selve telefonen, altså svært lite om man utnytter MP3-mulighetene og tar bilder i full oppløsning. 
Men et 64 MB minnekort følger med på kjøpet, så du er effektivt sikret for en stund fremover med tilstrekkelig lagringsplass. 

Det er en ting som etter vår mening trekker inntrykket en del ned  mangelen på EDGE. 
En såpass avansert telefon bør absolutt støtte denne teknologien som gir mye raskere overføringshastighet på data. 
Vi kan leve uten 3G på K750, vi skjønner at tiden ikke er helt moden for at en hver ny telefon skal støtte UMTS 
 men EDGE bør det være plass til. 

De beste bildene? 

Det vi er mest spent på er selvfølgelig kameramulighetene. 
K750 tar bilder i maksimalt 1632x1224-oppløsning, og kameraet har nå også fått autofokus og makro-funksjonalitet. 
Kameraet aktiveres enkelt ved å skyve lokket opp, og telefonen er øyeblikkelig klar til å knipse bilder. 
Som med S700, skal også K750 holdes horisontalt når du fotograferer, akkurat som et ekte kamera. 

Bildekvaliteten er helt klart den beste vi har sett på en telefon hittil. 
Bildene er meget skarpe og fargegjengivelsen er overraskende bra. 
Nei, det kan fortsatt ikke måle seg med et ordentlig digitalkamera, men det begynner å nærme seg. 

Bildene blir best når du tar dem utendørs og i godt lys. 
Selv om telefonen har en kraftig blitz innebygd, blir det fremdeles en del støy og uklarheter når du tar bilder i mørket, så her trengs det nok litt mer utvikling til. 
Dessuten er kameraet relativt tregt, og det tar en liten stund fra du trykker på utløseren til bildet er tatt, så det er nok ingen god ide å prøve å knipse objekter som beveger seg veldig fort. 

Makrofunksjonen sørger også for at nærbilder blir vellykket, noe ingen telefoner har klart tidligere. 

Altså, så lenge du holder deg utendørs og tar bilder av stillestående objekter blir det ikke bedre enn dette. 
Og selv i mørke omgivelser tar K750 bedre bilder enn noen av konkurrentene. 
Vi er selvsagt spent på hvordan Nokias N90, med samme oppløsning, men bedre linser, vil klare seg i forhold, men den telefonen er ikke tilgjengelig i dag. 
Så vil du ha det aller beste mobilkameraet som er å oppdrive akkurat nå, er K750 et obligatorisk kjøp. 

Så for å oppsummere: 
K750 er en kjempevellykket telefon. 
Uten tvil noe av det aller beste du får tak i for tiden, hvis du er ute etter en allround, funksjonell og liten modell. 
Den konkurrerer så klart ikke med avanserte Symbian- eller Windows-mobiler, men likevel gjør den det aller meste en moderne mobilbruker vil behøve, og samtidig har den en svært hyggelig pris (ca. 3.500 kroner). 
Den er pen, brukervennlig og har et kamera som ingen kan måle seg med foreløpig. 
