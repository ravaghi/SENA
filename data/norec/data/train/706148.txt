En fornærmelse mot foreningsjentene
FILMANMELDELSE: Haha! 
Sjekk hu med flesk på låret som tror hu kan dansa sexy? 
#lol 

«I Feel Pretty», komedie, USA. 
Med: 
Amy Schumer, Michelle Williams, Emily Ratajkowski. 
Regi: Abby Kohn, Marc Silverstein. 
1 t. 49 min. 
Tillat for alle. 

Premisset er like dumt som det høres ut som. 
Renee er stua bort i online-avdelingen til et sminkeselskap. 
Resten av bedriften består av kvinnelige piperensere og pinnedyr i fjonge klær, mens hun er såkalt normal, hva nå det er. 
Drømmen er å jobbe sammen med de radmagre i hovedkvarteret på Fifth Avenue, men det går jo ikke, for hun har både komplekser, lav selvtillit og antydninger til flesk på låret. 
Men asså, Renee faller og slår hodet, og plutselig får hun en fantastisk selvtillit. 
I samme kroppen! 
Hun tror hun er en piperenser, og vips! så kommer selvtilliten og hun er verdensmester i alt. 
Alt ordner seg, men hva skjer når hun slår hodet neste gang? 
Hmmm... 
Er det tilbake til de vanlige, snille venninnene? 
Og hva vil han si, han vanlige mannen hun har truffet? 

Filmen insisterer på å være en «take down» av bjuti-industrien, men i praksis er den det motsatte. 
Den spiller på mange kvinners dårlige selvbilde som denne industrien har bidratt til i rikt mon. 
Hvis du ikke er vakker, da må di jaffal føle deg vakker. 

Sløsing av Schumer 

Amy Schumer er en frekk, sassy og grovkalibra humorist som Hollywood har filt ned til en dvask og uinteressant figur. 
Jo, du kan le et par ganger, blant annet når Schumer danser sexy strippedans selv om hun har litt flesk på låret. 
Det er jo litt morsomt at damer som ikke er tynne tror de er deilige nok til å danse på scenen, sant? 
Man skulle kanskje lagt bort moralisten ved inngangsdøra til kinoen, det er ofte en god idé, men problemet her er at filmen lokker fram moralisten i deg etter 35 sekunder. 
Det er hele poenget. 
Så bommer den så aldeles spektakulært på helt åpent mål. 

Noen få sekvenser er morsomme, som i den lovende åpningen. 
Små deler av dialogen er klønete morsom. 
Dett var dett. 
«I Feel Pretty» er sløsing av Amy Schumer, sløsing av tid og en slags test på hvor langt ned jentene på byen vil sku ned bullshit-filteret sitt. 

På. 
En. 
Sminkelansering! 

Hele denne suppa er en high school-film for foreningsdamer. 
Den er kjedelig, 100 prosent forutsigbar og platt som en kransekakevits. 

Helt mot slutten (spoiler!) står Renee på podiet under en presentasjon av et nytt sminkemerke og fremfører det tårevåte «du er vakker som du er»-budskapet foran kveget av piperensere og menn med firkanta frisyrer. 
På. 
En. 
Sminkelansering. 
I give up. 
Dette er en fornærmelse mot alle de foreningsjentene denne filmen så åpenbart er mynta på, alle de som først skal føle seg litt tjokke og stygge, sånn som Renee, før de innser at jo, vi er vakre som vi er. 
Bjuti kåms fråm vidinn. 
På. 
En. 
Sminkelansering! 

Lykke til, jenter. 
