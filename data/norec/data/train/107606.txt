Stormfulle skrekkhøyder
Klaustrofobi og sjøsyke er sentralt i «Cold Fear». 
Her går «Resident Evil» til havs. 

Et skip driver i sjøen, og elitesoldatene som bordrer skipet, slutter snart å rapportere tilbake. 
Noe er tydeligvis galt, og det blir opp til kystvakten Tom Hansen - den eneste med et fnugg av våpentrening i mils omkrets - å finne ut av hva som har skjedd. 

Og det er bare å ha sjøsyketablettene tilgjengelig først som sist. 

Skipet spillet foregår på vugger, ruller og velter seg gjennom den stormfulle sjøen mens vann spruter over kanten. 
Det er til tider svært vanskelig å bevege seg, i alle fall ute på dekk - og for ikke å snakke om å skyte på grusomhetene som møter deg. 

For grusomheter, det er det naturligvis nok av i «Cold Fear». 

Skipet er befolket av monstere av ymse slag og de livredde gjenlevende fra besetningen, som begge har deg på toppen av listen over personer de ikke er spesielt glade for å møte. 

Spillet plasserer seg trygt og godt i den såkalte «survival horror»-sjangeren «Resident Evil» skapte i 1996. 
Har du spilt mange spill av denne typen før vet du mer eller mindre hva som venter deg. 

Trasking frem og tilbake for å finne nøkler og gjenstander, dokumenter du kan finne og lese som gradvis avdekker bakgrunnshistorien, tilgang til stadig grommere våpen og små mini-puzzles som må løses for å komme deg videre. 

Og klam, klaustrofobisk frykt da, som er essensielt i alle spill i denne sjangeren - fra «Resident Evil» til «Project Zero» via «Silent Hill». 

Darkworks, som tidligere har laget «Alone in the Dark: 
The New Nightmare» - nok et spill i samme gate, bruker alle knep i boka, du har sett det meste som møter deg mange ganger før. 

Settingen er derimot ekstremt imponerende, de enorme stormbølgene og måten det påvirker spillingen på er utrolig effekt- og stemningsfull. 

Ikke verdens mest originale, altså. 
Men miljøet og dyktig håndtverk gjør allikevel «Cold Fear» til en intens, skummel og minneverdig spillopplevelse for tilhengere av horrorspill. 
