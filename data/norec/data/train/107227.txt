Manu Katché «Neighbourhood»
ECM/Musikkoperatørene 

En rekke innspillinger med Garbarek til tross, aldri har Manu Katché fått vist sitt særpreg som jazztrommeslager som her. 

At han har dype røtter i rock og verdensmusikk med lang fartstid i Peter Gabriels band er fortsatt hørbart, i et rytmisk lekent, smakfullt og diskret trommespill. 
Med seg har han trompetist Tomasz Stanko og to av musikerne fra hans kvartett, bassist Slawomir Kurkiewicz og pianist Marcin Wasilewski, som alle bidrar til det delikate uttrykket. 
Katchés komposisjoner er ikke nødvendigvis så melodisk sterke, men gir retning og rom for ypperlige solistiske innslag. 

Unntak er åpningen «November 99» og Miles Davis-hyllesten «Miles Away». 
Garbarek medvirker på halvparten av låtene, og spiller på sitt vakreste i avsluttende «Rose», med karakteristisk vokal kvalitet. 
En særpreget, lavmælt utgivelse som over tid funkler i stadig nye sjatteringer. 

CARL PETTER OPSAHL 
