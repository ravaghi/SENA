Leif Ove Andsnes, klaver og Symphonieorchester des Bayerischen Rundfunks, dir.Franz Welser-Möst: «Shadows of Silence» 

EMI Classics 

Musikk av Sørensen, Lutoslawski, Kurtág og Dalbavie. 
Enestående ny musikk 

Leif Ove Andsnes' pianistiske ferdigheter kjenner visst omtrent ingen grenser. 
Han briljerer med en helt enestående klangkontroll, og med den trenger han gjennom alle komplekse og mindre komplekse strukturelle lag i musikken. 

Resultatet er prima. 
Bent Sørensens solostykke «The Shadows of Silence» ble skrevet til Andsnes for noen år siden. 

Det starter med et lett, rislende klangflateuttrykk som etter hvert blir avløst av kraftige drønn. 

Marc-André Dalbavies klaverkonsert, som Andsnes spiller sammen med Symphonieorchester des Bayerischen Rundfunks, har noe av det samme gjennomsiktige preget som blir en nytelse mellom hans hender. 

Musikken fra Geörgy Kurtags «Játékok» og Lutoslawskis klaverkonsert har en helt annen og mer leken karakter, men også her glitrer Andsnes med en tilstedeværelse som er fantastisk. 
Dette er en plate alle bør merke seg. 
