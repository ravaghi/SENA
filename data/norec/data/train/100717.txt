Slapp trikot
Regi: 
Tim Story. 
USA 2007. 
Aldersgrense: 7 år. 

STJERNER: 
Jessica Alba, Ioan Gruffudd, Chris Evans, Michael Chiklis, Julian McMahon, Kerry Washington, Andre Braugher. 

HANDLER OM: 
Usynligpiken Sue Storm (Alba) og strekkmannen Reed Richards (Gruffudd) skal gifte seg, men forberedelsene blir avbrutt når militæret trenger hjelp til å undersøke mystiske forstyrrelser forårsaket av The Silver Surfer (stemmen til Laurence Fishburne) som speider etter planeter den gigantiske romtingen Galactus kan fortære. 
Dr. Doom (McMahon) blander seg selvfølgelig inn i det hele, og ting blir snart katastrofale. 

DOM: 
Alt i alt noe mer underholdende enn den forrige, som var aldeles begredelig kjedelig. 
Samme regissør har tråklet seg igjennom begge prosjektene på trygt og uambisiøst vis. 
Litt standard såpeoperadrama om giftermål ispedd noen høyst ordinære superactionscener. 

Jack Kirbys The Silver Surfer fra 1966 er en av tegneserieforlaget Marvels mest unike karakter, hvis inspirasjon må ha vært en slags blanding av The Beach Boys og psykedelia der han surfer sølvskimrende mellom galaksene på jakt etter planeter som Galactus kan destruere. 

Med denne storslagenhet som grunnlag er det godt gjort å lage slik en bedrøvelig planke av en film. 
Man kan ikke la være å sammenligne med The X-Men hvor karakterene har mer av et indre liv, siden superkreftene deres faktisk skaper konflikter for og i dem, noe som igjen gjør dem interessante nok til at man lar seg engasjere i deres eventyr. 
De ikke fullt så fantastiske fire er kun renskårne endimensjonale godinger, og dermed er det umulig å bry seg om hva som skjer med dem eller deres sterile omgivelser. 

Det aner meg at det er en del som ganske enkelt vil se denne på grunn av Alba alene. 
Greit nok - men det er i så fall langt mer å hente ved å se bikinithrilleren «Into the Blue» (2005) i reprise. 
Vi andre kan heller se «The Incredibles»(2004) igjen. 
Denne er kun for den som krever sine superhelter i enkleste lørdagsmorgenmodus eller familier som foretrekker sin underholdning tannløs og trygg. 

ATLE H. BOYSEN 
