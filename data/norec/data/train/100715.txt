Alle gode ting er 3D
Tredimensjonal visuell opplevelse. 
Éndimensjonal historie. 

HANDLER OM: 
Den foreldreløse sneipen Lewis, et rivjern av en oppfinner, må dra til fremtiden for å redde sin egen oppfinnelse, Minnescanneren, fra den skumle tyven Bowlerhattmannen. 
Klarer han ikke det, er det fare for at fremtiden ikke blir hva den en gang var. 

DOM: 
Når de ganske tunge, batteridrevne brillene først er på, er det lett å la seg imponere av denne digitale 3D-kinofilmen, den første i sitt slag som vises i Norge (NB! 
Kun Bergen, Oslo og Trondheim kjører 3D-visninger). 
De sorthvite minnene fra tidligere eksperimenter med 3D-film - den gamle, ikke-digitale varianten av teknologien var forbigående populær i den gimmickbesatte skrekkfilmbransjen på 50- og 60-tallet (selv Alfred Hitchcock prøvde seg) - blir som blåst bort idet sprakende grønne frosker hopper mot deg ut fra en eske, tilsynelatende rett ned i fanget ditt. 
Fargene og tegningene føles så godt som like skarpe som i konvensjonell tegnefilm, og det stimulanssultne barnet i oss alle fryder seg. 
En stund, i hvert fall. 

For det må sies at selve filmen ikke er noe særlig tess. 
«Familien Robinson» kan rent visuelt ligne på den langt spenstigere «De utrolige» - karakterene er underbitt, skjevt leppeløse, og ser merkelig overanimerte ut når de snakker. 
Historien er en slags barneversjon av ungdomsfilmen «Tilbake til fremtiden» (1985) - komplett med en nostalgisk 1950-tallsutseende, retrofuturistisk fremtidsby med runde Cadillac-former, der folk reiser til jobben i såpebobler. 
Problemet er bare at filmen har sjarmen til en masete morgentegneserie på TV, samt at den er for lang, rørete og komplisert til å la seg forstå av de aller minste. 
Ville jeg tro. 

Et billig, men morsomt visuelt «kick» er «Familien Robinson» blitt, men filmen er ikke god nok til å transcendere sine røtter i en tivoliteknologi som trenger bedre «software» enn dette. 
Om den har håp om å komme for å bli. 
MORTEN STÅLE NILSEN 
