Tore Johansen og Steve Swallow - «I.S.»
Melodisk trompetjazz 

Trompetist Tore Johansen må ha hatt en drømmedag i studio. 
Med Carla Bleys favorittbassist Steve Swallow, svenskene Lars Jansson på piano og Anders Kjellberg bak trommene, flyter musiseringen uanstrengt. 

Låtmaterialet er helstøpt, med bidrag fra Swallow og Jansson i tillegg til noen fine låter av Johansen selv - som den nydelige, meditative «Loose Psalm». 
Steve Swallows swingende «Item #8» er også blant høydepunktene. 

Johansen har en velformet tone og en tiltalende, ujålete frasering. 
Steve Swallow får rikelig rom, med tørr, sprø i elbassen og syngende soli. 
Jansson er en fremragende melodiker i sine soli og lydhør i akkompagnementet. 
Dette er en god dose vakker musikk å unne seg i vinter. 

ANBEFALTE KJØP: 
«I.S», «Item #8», «Loose Psalm», «New Room», «Item #7» 

CARL PETTER OPSAHL 
