Rock og rap hånd i hånd
Jonathan "Yoni" Wolf og hans Why? startet med alternativ hip hop, før Berkeley-bandet beveget seg i retning av indierock. 
På album nummer fire er sjangerne forholdsvis likestilt. 
Wolf virker ikke å bry seg om hva han skal kalle musikken, og på "Thirteen on high" finner vi til og med et ekko av John Denvers 60-tallshit "Leaving on a jet plane". 
Rap og rock har en tendens til å etterfølge hverandre på platen – eller blandes sammen i én og samme låt. 
Som i flotte "Sod in the seed", en raplåt med noe nær et Jackie Leven-refreng. 

Musikken krydres med strykere, treblåsere og koring av englekaliber, side om side med harde beats og selvutleverende tekster. 
Kreativt, forfriskende og med fine melodier. 

Beste spor: 
"Strawberries", "Thirteen on high", "Sod in the seed", "Kevin's cancer". 
