De kjempende jøder
Viktig historisk påminnelse, effektivt men overtydelig fortalt. 

HANDLER OM: 
Det er et faktum at under andre verdenskrig var det jødiske motstandskamp og små jødiske samfunn som sloss og overlevde i Øst-Europas utilgjengelige skoger. 

Denne filmen handler om fire brødre Bielski, som var sentrale i oppbygging av et samfunn og en motstandskamp i skogene i det nåværende Hviterusland. 

De unnslapp så vidt nazitroppenes fremrykkende massakre-maskin. 
De levde delvis som jagede dyr, delvis som motstandskjempere med en viss kontakt med sovjetiske motstandgrupper. 

DOM: 
Dette er en dypt engasjerende og spennende historie, fortalt mot forrige århundres kanskje mørkeste europeiske bakteppe. 
Man undres jo, uvegerlig, over hvorfor denne historien er så ukjent. 
Og gledes over å bli opplyst av en film med gode skuespillere og stor fortellende energi. 

Som film betraktet, er dog ikke «Defiance» spesielt vellykket. 

Det kommer av filmens usedvanlig bastante fortellergrep, som nærmer seg en kommersiell actions. 
Typer, problemstillinger, spenninger, kamper, kjærlighet; alt slikt fortelles med en overtydelighet som her og der truer med å fjerne filmen fra sin alvorlig og påminnende sammenheng, ikke minst i forhold til de millioner av jøder som aldri fikk denne ekstraordinære muligheten. 

På den annen side: 
Stoffet er jo utvilsomt høydramatisk. 
Og viktig. 
