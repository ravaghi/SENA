TEST:Microsoft ARC tastatur 

Du trenger ikke et digert tastatur? 
Da er ARC et alternativ. 

Et fullt tastatur tar plass og inneholder mange taster som de fleste sjelden bruker. 

Det var en periode hvor produsentene kom med nye tastaturer på løpende bånd der det stadig var lagt til mange nye taster rundt omkring. 
Disse var stort sett snarveier til standardprogrammer eller styring av medieavspilling – dessuten var det mange varianter av spaker og hjul som kunne styre både det ene og det andre. 

Men dette slo liksom aldri an. 
Gevinsten med en knapp for hver funksjon forutsetter at hendene faktisk er på tastaturet, men det er de jo ikke alltid. 
Høyrehendte foretrekker å bruke høyre hånd, som gjerne befinner seg på musen. 
Da er det mer tungvint å flytte hånden til en snarvei på tastaturet. 

Hvis man er vant til å bruke en bærbar, men gjerne vil ha en mer tilbakelent arbeidsstil enn man får ved å bruke tastaturet på selve maskinen, er det gunstig med et kompakt tastatur. 
Et som kan følge med på tur eller bare ligger hjemme, og som ikke tar mye plass. 

Microsoft ARC-tastatur 

I 2008 kom det første Arc-produktet fra Microsoft, det var en mus med en svært karakteristisk form. 
For en tid siden skrev vi om Microsoft sitt Bluetooth Mobile Keyboard 6000 - som er et kompakt tastatur med en buet, ergonomisk fasong. 

ARC er et alternativ både når det gjelder tilkobling og bruk. 
Det bruker radiobasert trådløs kommunikasjon og har en annen, men også ergonomisk utforming. 

Tastaturet er drevet at to AAA batterier og mottakeren er av den nye micro-typen som vi har sett fra flere produsenter. 

Fordelen med radio i stedet for Bluetooth er at det ikke er noe oppsett man må styre med; det fungerer like enkelt som en kabel. 
Dessuten bruker radio mindre strøm og gir dermed lengre batteritid. 

Størrelsen på de vanlige tastene er normal, men de andre tastene er enten borte eller mindre. 
Funksjonstastene fra 7 til 12 er borte, funksjonene får du ved å taste Fn + funksjonstast 1 til 6. 

I stedet for plasskrevende piltaster er det én tast med fire piler nede i venstre hjørne, som kan trykkes ned på alle sider. 

De eneste funksjonene som ikke har med skriving å gjøre styrer lydvolum/mute. 

I bruk 

Tastene er tydelig definerte, med god trykkfølelse og tilbakemelding. 
Det er også støysvakt, hvis du da ikke har en skriveteknikk inspirert av Denrocopus major. 

Plasseringen av tastene er god, litt tilvenning må man regne med, men ikke mer enn når man går fra et vanlig tastatur til en bærbar PC. 

Rekkevidden er mer enn bra nok, vi møtte bokstavelig talt veggen etter 8 meter, men tastaturet fungerte fremdeles. 

Designet er lekkert, litt fingeravtrykk må man regne med på de blanke områdene. 

Et konvoluttaktig futteral følger med, praktisk på reise. 

Prisen ligger på rundt 400 kroner pluss minus en 50-lapp avhengig av hvor du handler. 
