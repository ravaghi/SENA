«Thor Ragnarok» hamrer inn vitser i en skjematisk handling
Heldigvis for filmen er regissør Taika Waititi en mester i å få deg til å le. 

«Thor Ragnarok» er nummer 17 i rekken av filmer som foregår i samme «filmunivers». 
Denne ambisiøse ideen til selskapet Marvel Studios krever at du følger med i filmrekken, og denne nye om guden Thor (Chris Hemsworth) er et godt eksempel på hvordan de har fått dette til å fungere: 
«Thor Ragnarok» er familievennlig underholdning, med fine spesialeffekter, humor og noble moralske poeng mot slutten. 

Marvel Studios har nemlig forstått det Steven Spielberg har skjønt: 
Det vi egentlig bryr oss om er ikke om helten vinner over fienden (for det aner oss at det kommer til å skje), men snarere om hvem som skal få en seiersklem etterpå, og hvorfor. 

For å henge med i «Thor: Ragnarok» må man ikke ha sett alle de 16 andre filmene i universet, det er nok «kun» å ha sett «Thor» (2011), «The Avengers» (2012) og «Avengers: Age of Ultron» (2015). 
Denne begynner med at Thor undersøker hva som skaper ødeleggelse i universet, mens broren Loki (Tom Hiddleston) utgir seg for å være Odin. 
Når den egentlige Odin (Anthony Hopkins) går bort, slippes dødsguden Hela, Thors maktgale søster spilt av Cate Blanchett, fri fra fangenskap – og slik settes også filmens andre akt i gang. 

En slik slavisk tiltro til fastsatte ideer om hva som utgjør et godt manus, preger «Marveluniverset». 
Det er nesten som om man kan stille klokken sin etter regelmessige punkter: 
Første akt er filmens første fjerdedel, der helten tvinges ut i en ufrivillig reise og får vite hva som står på spill. 
Andre akt er filmens to neste fjerdedeler, der det kommer et dramatisk vendepunkt midt i filmen og helten forstår hva han egentlig ønsker. 
Filmens siste fjerdedel er også siste akt, der den slemme bør overvinnes gjennom samarbeid. 

Hvor er da magien i disse filmene? 
Mest av alt i skuespillerne som har blitt valgt ut på glimrende vis. 
De nye tilskuddene, Tessa Thompson og Jeff Goldblum, er helt riktige i rollene som Valkyrie og «sirkussjefen» Grandmaster. 
Hele «Marvel-universet» består av folk du vil like og som du vil ønske å tilbringe tid med. 

På samme måte blir også regissørene nøye valgt for å krydre filmene med særegne stemninger og rytme. 
Her er newzealandske Taika Waititi («What We Do in the Shadows») blitt hyret inn for å tilføre historien hans unike, underholdende sans for humor levert med steinansikt (bokstavelig talt i tilfellet steinfiguren Korg). 

Og valget av regissør har gitt gode resultater: 
Flere av vitsene i «Thor Ragnarok» er blant de morsomste scenene siden … vel, siden forrige Marvel-film «Spider-Man: Homecoming» i juli. 
Så lenge dette studioet fortsetter å kjøre ut slike «fire pluss»-filmer fra samlebåndet, er det bare å glede seg til film nummer 18, 19 og så videre. 
