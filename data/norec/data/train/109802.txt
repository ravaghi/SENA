Singleanmeldelse:Rihannas nye «norske» låt 

Coveret til Rihannas nye single kan trolig provosere noen. 
Selve låten kommer definitivt ikke til å gjøre det. 

«Diamonds»-coveret viser nemlig et sigarettpapir mellom Rihannas fingre, klar til å rulles. 
Men det er selvfølgelig diamanter i papiret, ikke en slik type tobakk som stadig flere mistenker at Rihanna har fått sansen for... 

Det er de norske Stargate-gutta som står bak låta, sammen med Sia og Benny Blanco, men om dette blir nordmennenes sjette nummer èn-hit i USA med Rihanna er et åpent spørsmål. 
Til det mangler den blant annet et løft som man sitter og venter på gjennom hele låta, men som aldri kommer. 

I stedet blir refrenget - som forsåvidt er klebrig nok - gjentatt til det irriterende og tildels monotone. 

«Diamonds» er en relativt enkel komposisjon som bygges opp rundt det nevnte refrenget. 
Etter pianoanslaget dukker det opp en rolig beat og synthstrykere som forsterker følelsen av at Rihanna og Stargate har ønsket å gjøre noe helt annet - noe varmere og mer voksent, kanskje. 

Tekstmessig er vi nemlig også langt unna den pågående frekkheten og flørtingen fra foregående «Talk That Talk». 

«Diamonds» og refrenget «shine bright like a diamond» har trolig fått sin lengtende, litt såre tone på grunn av Rihannas svært avholdte bestemor som døde i sommer. 
Disse ordene brukte hun på Twitter etter at bestemoren gikk bort, og er trolig èn av årsakene til at Rihanna ønsker å presentere seg på en rolig og ettertenksom måte etter hennes bortgang, iallfall enn så lenge. 

Men det fordreier ikke fakta her. 
Og det er at trioen Stargate/Rihanna har vært bedre tidligere når de nærmer seg et ballade-landskap. 
Forhåpentlig har ikke den voldsomme utgivelsesfrekvensen nå fått utslag i et mer anonymt materiale på resten av platen som kommer senere i år. 
