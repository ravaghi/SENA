Ingen tegn til nedgangstider for Norges discosjef
Selv om Lindstrøm har kalt den nye plata for «Smalhans». 

ALBUM: 
Her på berget må vi nok tilbake til pre-oljeeventyret for å finne god bruk for albumtittelen til Lindstrøms nye album. 
Mens Norge anno 2012 fortsatt feithanser seg på svart gull, fortsetter også discolandsfaderen Lindstrøm å pumpe ut discojuveler fra synthgruvene sine. 

Sjarmoffensiv Forgjengeren «Six Cups of Rebel» viste frem Lindstrøm som prog'ete, eksperimentell og uforutsigbar. 
Nå, derimot, er han tilbake med en heldiscofisert sjarmoffensiv. 

Dansbart lytteverdig 
Med seks spor titulert etter urnorsk matkultur bygges «Smalhans» opp som nok en kvalitetsvarde i det norske elektrolandskapet, og flyter like pent på et svetteglatt dansegulv som i headsettet. 

Discoens superagent Albumet er selvsikkert konstruert rundt et drøss upretensiøse og handlekraftige beats som følgesvenn for instrumental spacedisco med flerdimensjonalt nedslagsfelt. 

Velferdsmodellen Lindstrøm og hans kumpaner har bygget opp i Disco-Norge er fortsatt ytterst bærekraftig, og ingen nedgangstid er i umiddelbar sikte. 
