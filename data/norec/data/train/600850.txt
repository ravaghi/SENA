Kult i naturen
Animasjon/familiefilm 

Frankrike 2013 

Manus: Thomas Szabo, Hélène Giraud 

Musikk: 
Herve Lavandier 

Aldersgrense: 
Tillatt for alle 

Egnethet: 
Familie 

Se her, ja! 
Nå som Pixar, Disney og Dreamworks ikke lenger er like konsekvent briljante som de pleide å skjemme oss bort ved å være, kommer denne franskproduserte animasjonsfilmen som et ordentlig friskt pust. 
Der dens amerikanske motstykker ofte synes å eksistere først og fremst for å selge hamburgere og leketøy, er «Kule kryp» preget av noe så fint som overskudd, oppfinnsomhet og fortellerglede. 

En gjeng arbeidssomme svarte maur kommer over selve gullfunnet: en boks sukkerbiter gjenglemt etter en piknik. 
Men skatten må fraktes hjem til tuen, og i hælene har de snart en bande røde maur av det skurkete slaget. 
Det hele bygger seg opp til en slagscene som fører tankene til et slags «Ringenes herre» i miniatyrformat. 
Og midt oppe i tumultene følger vi en modig marihøne som egentlig bare prøver å komme seg hjem. 

«Kule kryp» blander ekte, sanselige naturbilder med førsteklasses animasjon, småkrypene kommuniserer kun med pipe— og plystrelyder - vi slipper med andre ord de sedvanlige populærkulturelle referansene og «kjappe» replikkene - og tempoet er høyt uten å bli masete. 
88 minutter nede på skogbunnen har sjelden føltes mer forfriskende. 

Anmeldelsen er basert på 2D-versjonen av filmen. 
